KUPHUME isidumbu kujahwa odubule walimaza ababili okukhona kubo nowesifazane kubangwa ukungenela kolayini babahola isibonelelo sikaR350 sabangasebenzi eSiphingo, izolo. Kulesi sigameko kushone uMnuz Phumelele Maphumulo (32) waseManzimtoti oyindodana yowayeyiphini likamengameli weNational Freedom Party (NFP) uNkk Sindi Mashinini-Maphumulo, okuthiwa ubezama ukubamba umsolwa obesecela empunzini ngemuva kokudubula ababili abelinde nabo kulayini. Kuthiwa umsolwa ona-45 osesibhedlela ngaphansi kweso lamaphoyisa ngemva kokutitinywa wumphakathi,  uthukutheliswe ukuthi ngoMsombuluko ufike waqhinqa kulayini kwaze kwavalwa engayitholile imali ngenxa  yokugcwala kwabantu abebezobheka isibonelelo. Ngesikhathi ebuya izolo, kuthiwa ufike wangenela abafice bephambili ngoba ethi ngayizolo ubesephambili kwase kusuka isidumo esiholele ekutheni adubule ebhekise kubo.  Ababili abalimele kuthiwa baphuthunyiswe esibhedlela. Ilungu lomphakathi ebelikhona ngesikhathi kwenzeka lesi sigameko, elingathandanga ukudalulwa, lithe umsolwa eqeda ukudubula laba ababili okulimale kubo kabi nowesifazane, ubaleke wangena etekisini elithutha umphakathi ebeselivele lisuka. “Umphakathi ujahe itekisi walivimba ulijikijela ngamatshe okuthe uma lima le ndoda (umsolwa) yehla yazama ukubaleka. Yilapho ke elinye ilungu lomphakathi elizame ukuyibamba khona, okuthe ngesikhathi bebambene yakhipha isibhamu yadubula,” kulandisa leli lungu lomphakathi. Kuthiwa amalungu omphakathi nonogada bambambile umsolwa bamtitinya ngaphambi kokuthi bamdlulisele emaphoyiseni. Ngesikhathi Isolezwe lifika endaweni yesigameko, ebangeni elibuqamama neposi okuholwa kulo imali yesibonelelo, umndeni kamufi ubumatasa ukhuculula igazi  lapho bekulele khona isidumbu sakhe. Unina, uNkk Mashinini- Maphumulo  obekhona endaweni yesigameko, uthe kumzwise ubuhlungu ukubulawa kwendodana yakhe ekubeni ibingahlangene nokuholwa kwalaboR350. “Ubezihambela nje engahlangane nabaholayo. Ubethi uyalekelela ekubambeni umuntu okuthiwa ugangile futhi angiboni ukuthi ubazi ukuthi ubephethe isibhamu umuntu obanjwayo. Le nto ibuhlungu kakhulu kithina siwumndeni,” kusho yena. Uthe nakuba kukuhle ukuholwa kwalesi sibonelelo, kodwa uhulumeni kumele eze nezindlela ezintsha zokuthi abantu bathole isibonelelo sabo njengokuthi imali bayithole emabhange noma yenziwe amavawusha okudla. Kuthiwa wumkhuba odlangile ezindaweni okuholwa kuzo lesi sibonelelo ukukhokhelwa kwezikhala kolayini.  Kuthiwa kukhokhwa oR50 konogada noma kumaphara ukubekisa isikhala okuyinto edala omkhulu umsindo uma sekumele ufike ungene phambi kwabakade bemile ngoba wena usukhokhele isikhala. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubulala nawokuzama ukubulala esiteshini samaphoyisa eSiphingo, wathi umsolwa uphuthunyiswe esibhedlela. Ungaphansi kweso lamaphoyisa ngemva kokutitinywa wumphakathi. 