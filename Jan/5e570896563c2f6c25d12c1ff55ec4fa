NONTUTHUKO NGUBANE UMENGAMELI Cyril Ramaphosa umemezele ozobamba esikhundleni sikaNgqongqoshe ehhovisi likamengameli, uNksz Khumbudzo Ntshavheni (44). Uzobamba kulesi sikhundla esishiywe nguMnuz Jackson Mthembu, oshone ngeledlule emuva kokuthathwa yiCovid-19. UNksz Ntshavheni uzoncelisa amawele njengoba ezoqhubeka nokuba uNgqongqoshe wamaBhizinisi Amancane. Isitatimende esithunyelwey ibamba lokhulumela uMengameli uMnuz Tyrone Seale, sithe uzofungiswa maduze uNksz Ntshavheni. “UMengameli Ramaphosa uqoke uNksz Ntshavheni, ukuba abambe njengoNgqongqoshe ehhovisi lakhe. Ukuqokwa kwakhe kungaphansi kwesigaba u-98, somthetho sisekelo, njengoba kushone uMthembu ngo-Januwari 21,” kusho uSeale. Lo ngqongqoshe akalona ivukana njengoba eke waba yimenenja kumasipala i-Ba-Phalaborwa eLimpopo, kusukela ngo-2008 kwaze kwaba uNovemba 2010. Phambilini uke waba iTourism Manager, wakhulumela uNdunankulu wase-Limpopo, wafundisa nase-University of South Africa. Waqokwa ukuba uNgqonqqoshe ngoMeyi 2019. 