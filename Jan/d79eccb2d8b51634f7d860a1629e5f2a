AMAPHOYISA aphenya ngesidumbu esilethwe umshayeli wemoto esiteshini samaphoyisa ezocela usizo. Isolezwe lithole ngomthombo walo ukuthi owesilisa obeshayela imoto ungene ngesivinini esiteshini saseDurban North eThekwini ecela amaphoyisa ukuba amlekelele njengoba abehamba naye ubedubulekile ngoLwesibili. UMnuz Sibonelo Shinga, ongusomabhizinisi emkhankeni wezolimo kutholakale ukuthi ushonile kulesi sigameko. Abezimo eziphuthumayo bakwa-Crisis Medical, esitatimendeni sabo esifakwe ku-Facebook bathe babizwe esiteshini esiseDurban North ngabo-4 ntambama ngoLwesibili. Bathe batshelwe ukuthi umshayeli wemoto ufike ehamba nomgibeli obedubulekile, kodwa bese kukudala eshonile. “Ngesikhathi sifika akukho ebesingakwenza ngoba bese eshonile umufi. Umshayeli ubengalimele kodwa ubethukile,” kusho abe-Crisis Medical. Okhulumela amaphoyisa KwaZulu-Natal uColonel Thembeka Mbele, uthe kuphenywa icala lokubulala. “Amaphoyisa aseDurban North abenza umsebenzi wawo ngesikhathi kufika owesilisa obeshayela imoto eluhlaza, ememeza ecela usizo, ethi akubizwe nabezimo eziphuthumayo. Ngokusho komshayeli ubehamba ku-N2 ngesikhathi abantu angabazi bedubula obehlezi esihlalweni somgibeli. Amaphoyisa abe eseyomsiza emotweni yakhe, abonile ukuthi owesilisa ubesevele eshonile. Kuvulwe icala okubulala nelokuzama ukubulala esiteshini saseDurban North,”kusho uCol Mbele. KuFacebook ikhasi le- iXolani Weekly Journal libhale kanje: “Kwezolimo kuhambe ngokuzuma esinye isifundiswa ebesifunde sagogoda kulo mkhakha emanyuvesi ahlukahlukene, uMnu Sibonelo Shinga.  IXolani Weekly Journal ibingakayitholi imininingwane egcwele ngokuhamba kwale nsizwa yasoGwini kodwa ebisizinze eThekwini.  Njengabaningi abakulo mkhakha wezolimo, naye okaShinga ngaphambi kokuya emanyuvesi, waqala ukufunda eCwaka Agricultural College, esiyi-Owen Sithole College of Agriculture manje, ekwesaKwaMthethwa, eMpangeni,” Imizamo yeSolezwe yokuthola umndeni kamufi ayizange iphumelele izolo kwaze kwashaya isikhathi sokushicilela. 