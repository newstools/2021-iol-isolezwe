UKUNGCOLA kwedolobha, ukunqamuka njalo kukagesi namanzi, ezinye zezikhalo zezakhamuzi zaseMsunduzi ezingeneme ngokuphathwa kwalo masipala. Lezi zikhalo ziqukethwe kwimiphumela yocwaningo olwenziwe ilo masipala kwizakhamuzi ezahlukene eziwakhele. Kubantu abangu-585 okukhulunywe nabo, u-35% wabo uveze ukuthi awujabule ngendlela lo umasipala ohambisa ngayo izidingo kubantu. Imiphumela yocwaningo ithulelwe umhlangano womkhandlu obungoMsombuluko. Ethula imiphumela uMnuz Indrasen Chetty, uveze ukuthi abangeneme bakhale ngokuthi alukho uhlelo lwentuthuko oseluke lwaba khona ezindaweni abahlala kuzo kulo nyaka odlule. “Imigwaqo igcwele imigodi, ugesi uhamba njalo, amanzi ayahlupha kanti nezimoto zamanzi kuqabukeka nje zifikile, nakhona abashayeli bazo baluhlaza,” kusho enye yezimpendulo zezakhamuzi. UChetty uthe izakhamuzi zikhale ngokuthi umasipala uyanqamulela uma ulungisa ugesi, amapayipi okuthuthwa kwendle noma uvala imigodi emgwaqweni. “Balungisa okwesikhashana nje. Uma kuvuza ipayipi lamanzi, bavele bavale ngesihlabathi bangaphinde babuye ukuzophesha ipayipi. Kanjalo uma kulungiswa izimbobo emgwaqweni, kwenziwa into efanayo. “Idolobha lethu lingcolile futhi nomoya esiwuphefumulayo  ungcolile. Abasebenzi bakamasipala bangamavila futhi baluhlaza,” kusho izimpendulo zezakhamuzi. UChetty uthe izakhamuzi zibuye zakhala ngokungagcinwa kwezethembiso ilo masipala. “Noma sifaka izikhalo asitholi zimpendulo. Izinhlelo zentuthuko ziyabambezeleka, umasipala uhlezi ukhala ngokushoda kwemali. Abantu bayazilahlela nje udoti ezindaweni ezivulekile.” Amakhansela azwakalise ukukungabaza ukuthi u-35% kuphela wezakhamuzi ozwakalise ukungenami ngalo masipala. Umholi wenguyazana yeDA kulo masipala uMnuz Sibongiseni Majola, uthe baningi kakhulu abantu abangeneme ngokuhanjiswa kwezidingo umasipala. “Akufanele sizikhohlise, iningi labantu bakulo masipala alineme.” Ikhansela le-ANC uMnuz Sandile Dlamini, lithe ngokuzayo umasipala kufanele wenze isiqiniseko sokuthiucwaningo lufinyelela kwizakhamuzi ezahlukene, ikakhulukazi lezo ezihlwempu. Amakhansela aphinde ayalela umasipala ukuba ulungise zonke izikhalo ezivezwe izakhamuzi, kuqondiswe abasebenzi ubugwegwe uma kunesidingo.