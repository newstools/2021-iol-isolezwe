BONISWA MOHALE NGEKE bawahluphekele amanzi abantu baKwaZulu-Natal njengoba Umgeni Water uveze ukuthi idamu iMidmar, ligcwele liyachichima. UMnuz Shami Harichunder obhekelele ezokuxhumana eMgeni Water, uthe kuyizindaba ezinhle ukugwala kweMidmar ngoba amanzi ayo azogelezela e-Albert Falls, yona enamanzi awu-32%. Kulindeleke ukuthi uma ithola amanzi aphuma eMidmar inyuke kancane ibe no-34% wamanzi. Uveze ukuthi iMidmar enamanzi angu-101% izoqinisekisa ukuthi kunamanzi enele eThekwini, uMsunduzi nasezingxenyeni zoGu kulo nyaka kuze kube wunyaka ozayo. I-Midmar igcine ukugcwala ngokwedlulele ngo-Ephreli wonyaka odlule. Namanye amadamu aseMgeni Water, anamanzi enele ngaphandle kwe-Albert Fall. Amanzi ami kanje kwamanye amadamu Mearns: 122%, Spring Grove: 61%, Albert Falls: 32%, Nagle: 85% bese Inanda: 92%. “Izindaba ezinhle lezi kubantu ababhekene nesimo sokushisa, ” kusho uHarinchunder. Kanti eNyakatho yaKwaZulu-Natal, uMnuz Siyabonga Maphumulo obhekelele ezokuxhumana eMhlathuze Water, uthe idamu iGoedetrouw linamanzi awu-60.7%, lisuka ku-57.8% ngesonto eledlule. IPongolapoort inamanzi awu-39.8% isuka ku-40.1% ngesonto eledlule, iHluhluwe iku-68.5% ngeledlule ibiku 69.3%.