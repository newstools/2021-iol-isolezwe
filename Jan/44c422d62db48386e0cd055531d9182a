UMNYANGO weMfundo ePhakeme iSayensi nobuChwepheshe uzojuba ithimba lososayensi elizocacisela umphakathi ngokusebenza komgomo  we-Covid -19, okubhekeke ukuthi uqale ukusetshenziswa kuleli maduze. UNgqongqoshe womnyango uDkt Blade Nzimande uthe ukusabalala kwezinkulumo ezingesilo iqiniso ngomjovo wokugomela igciwane okwenziwa ngabathile, kuletha ukuthuka kumalungu omphakathi  okwenza kube nesidingo sokuthi  umphakathi ucaciseleke ngomgomo. “Ithimba lizocacisela umphakathi ngokushiwo isayensi ngendima edlalwa umgomo ukulwa ne-Covid -19.  Bazophinde badingide ngokuvulelekile ngezinkoleloze ngalo mgomo ngasohlangothini lwezesayensi nasempilweni yomuntu,”  kusho uNzimande. UNzimande uthe uzophinde abize imbizo ehlanganisa ochwepheshe nososayensi  abavela kwi-Human Science Research Council (HSRC) nabakwi-National Institute of Social Sciences and Humanities (NIHSS) ukuqhamuka namaqhinga angasetshenziswa uhulumeni nomphakathi ukuhlangabezana nokuhlukumezeka ngokomqondo okudalwa yi-Covid-19 emindenini. “Ngenxa yaleli gciwane, sekuphoqa ukuthi abantu bengenzi isiko okujwayeleke ukuthi lenziwe uma kukhona umuntu oshonile okwenza ingcindezi enkulu emindenini.  Ngakho le mbizo izoqhamuka nemibono ngokungenziwa ukwehlisa ingcindezi,”  kusho uNzimande. Ugxeke abantu abamatanisa isivuvu sesibili se-Covid 19 nokufakwa kwemibhoshongo ye-5G wathi bayadukisa. UNzimande ubekhuluma esithangamini nabezindaba ePitoli ngoMsombuluko ezocacisa ngezinhlelo zomnyango wakhe njengoba elakuleli labuyiselwa eigabeni sesithathu sokuvalwa kokusebenza kwezinto ngenxa yesivuvu sesibili se-Covid -19. Ushayele ihlombe ithimba lwabacwaningi i-KwaZulu-Natal Research Informatics and Sequencing Programme (KRISP) abacwaninga nge- SARS-Cov-2 kuleli, wathi babekelwe imali engu- R25 million ukuthi baqhubeke nocwaningo ezinyangeni ezingu-12.