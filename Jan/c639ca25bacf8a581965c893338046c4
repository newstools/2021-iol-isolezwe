YIZE sekuvelile ukuthi amanga ukusabalala kombiko wokuthi sekushone isihlabani somculi wokholo ngempelasonto kodwa abantu balokhu beyiqhulula imiyalezo eyahlukene yokududuza umndeni. Ngempelasonto kusabalale ukuthi uHlengiwe Mhlaba akasekho emhlabeni kulandela ukuxinwa ukugula ngenxa yokuhlaselwa ubhubhane iCovid 19. Kodwa emuva kwesikhathi kube sekuvela ukuthi abantu bahubhuza amanga. Lokhu kuqubule omkhulu umsindo ezinkundleni zokuxhumana nosaqhubeka namanje njengoba kunokuphikisana okukhulu ngokuthi usaphila lomculi. Izolo ebusuku ikhasi lika Instagram elinabalandeli ababalelwa ngaphezulu kuka-18 000, nokukholakala ukuthi elakhe uHlengiwe liveze ukuthi uyaphila futhi liyakuqinisekisa ukuthi akanalutho njengoba kubikwa ukuthi ubeneCovid 19. Kuleli khasi likaHlengiwe ubeke kanje: " Le mpelasonto kube ngenzima kakhulu kumina ngoba angazi ukuthi ubani oqhamuke nalo myalezo wokuthi sengishonile. Ngicela sicabangele imndeni nabangani abasondelene nabantu ngoba yibona abezwa ubuhlungu kakhulu. Asikhulekele imindeni ngaphambi kokuthi sijahe ukubhala ezinkundleni zokuxhumana. Ngiyaphila ngiwumqemane, " kusho uHlengiwe kuleli khasi. Phezu kwawo wonke lamazwi kaHlengiwe kodwa namhlanje sekukhona abavuke baqhubeka lapho begcine khona izolo balokhu bezwakalisa ukudabuka emakhasini kafacebook ahlukene bebhala noRIP obonakala ucasula abaningi.