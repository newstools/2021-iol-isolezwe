I-COVID-19 isibuye yagadla kumaRoma aKhatholika eNingizimu Afrika, kulokhu ithathe u-Archbishop Abel Gabuza, obengumsizi wombhishobhi waseThekwini. UGabuza (64) ushonele esibhedlela iHillcrest, lapho ebelaliswe egumbini labagula kakhulu emuva kokuxinwa yiCovid-19. Esitatimendeni esithunyelwe kwabezindaba, uCardinal Wilfrid Napier ongu-Archibishop waseThekwini, uthe badabukile kakhulu ngokushona kukaGabuza. Uveze ukuthi ubesenabo iminyaka eyela kwemibili. “Ubengumuntu onomusa, omnene onemfudumalo futhi othanda abantu. Ukushona kwakhe kusho ukulahlekelwa kwamaKhatholika wonke ase-Afrika eseNingizimu. Sibonga kakhulu kodokotela akade bemnakekela nabo bonke abasebenzi basesibhedlela saseHillcrest,” kusho uNapier. Udlulise amazwi enduduzo emndenini kaGabuza, okubalwa udadewabo uNksz Hildegarde nomzala wakhe uKhomotso. UGabuza wazalwa ngoMashi 23 ngo-1956, wakhula eNingizimu Afrika ngezikhathi zobandlululo elokishini, i-Alexandra, eGoli. Emuva kokushona kukayise wahamba wayofunda esikoleni lapho abafundi behlala khona, ngoba unina wayezama ukumvikela odlameni olwaluqhubeka e-Alexandra. Emlandweni wakhe kuvela ukuthi kade wakuthanda ukuba ngumpriste kusukela eyingane. Wagcotshwa njengompriste ngo-1984. UNapier uthe izindaba zokushona kukaGabuza zizodluliselwa nakuPhapha Francis. 