BAZOQHUBEKA nokuhola izibonelelo zabo zokukhubazeka kwesikhashana noma ngabe bese ziphelelwe yisikhathi abaneminyaka ewu-59. Lezi zindaba zidalulwe nguNksz Sandy Godlwana obhekele ezokuxhumana kwaSouth African Social Security Agency (Sassa), KwaZulu-Natal. Kuzokhumbuleka ukuthi kule nyanga iSassa imemezele ukuthi zizovalwa izibonelelo zokukhubazeka kwesikhashana eziwu-210 778 ngenxa yokungabi noR1.5 billion wokuzikhokha. Lezi zibonelo beziphelelwe yisikhathi ngoFebhuwari wonyaka odlule kodwa iSassa yazelula ukuze ziphelelwe yisikhathi ngoDisemba 31 wonyaka odlule, ukuze abantu bakwazi ukubhekana nesimo esilethwe wukuvalwa kwezwe. UNksz Godlwana uthe izibonelelo zokukhubazeka kwesikhashana zabaneminyaka ewu-59 ezizokwelulwa. Okusho ukuthi laba bantu bazokwazi ukuthola imali ngesikhathi besalinde ukuzwa imiphumela yezicelo zabo. ISassa icele abahola lezi zibonelelo ukuthi bafake kabusha izicelo ukuze kulandelwe umthetho owengamele ukuzihola. Ngokomthetho umuntu ohola isibonelelo sokukhubazeka kwesikhashana kufanele ayohlolwa wudokotela ukuthi isimo sakhe sisebi yini njalo emuva kwezinyanga eziyisithupha. Inhlangano elwela umphakathi iBlackSash, ithe akwenzekanga lokhu ngenxa yomvalelandlini yabe isicela uhulumeni ukuthi aqhubeke nokuholela abantu izibonelelo zokukhubazeka kwesikhashana. Khonamanjalo kuzoqala ngoFebhuwari 3 ukuholwa kwezibonelelo zikahulumeni kulabo abahola ezikhungweni. NgoLwesithathu  uFebhuwari 3, kuzobe kuholelwa abathola isibonelelo sabadala. NgoLwesine ngoFebhuwari 4 kuzobe kuholelwa abathola isibonelelo sabaphila nokukhubazeka. Isibonelo sezingane (iqolo), esezintandane nesezingane eziphila nokukhubazeka sizoholwa ngoLwesihlanu, uFebhuwari 5. Ezikhungweni zaseThekwini kuzoholwa ngoFebhuwari 8-11, iLembe nakhona kuzoholwa ngoFebhuwari 8 kuya ku-11. EMgungundlovu kuzoholwa ngoFebhuwari  8 - 15, eMidlands 8 - 16 Febhuwari, eMkhanyakude 8 - 17 Febhuwari bese kuthi eZululand kuholwe ngoFebhuwari 8 -17. 