USASHAQEKILE umndeni womfana waseSibhaceni, eMbalane ominze edamini ezama ukuthatha iphepha lama-chips ebelintanta emanzini, ngoMgqibelo emini. Kuthiwa uLuyanda Sithole (7) ominze kuleli damu nobevakashele kagogo wakhe ohlala kwaThonya, eMbalane, ubehamba nabangani bakhe ngesikhathi ebona iphepha lama-chips afune ukulilanda edamini. Abangani bakhe abane abehamba nabo, kuthiwa babone ngaye edonseka esonqenqemeni lwedamu ngenkathi ephikelele ephepheni abefuna ukulithatha. UNkk Sylvia Nene (58) ongugogo kamufi,  uthe umndeni usathukile ngesehlo osehlele njengoba umfana eminze ngosuku afike ngalo ethi ubavakashele. “Kubuhlungu futhi sisashaqekile ngalesi sehlo esibhekene naso emndenini. Ibingakalali nobusuku obubodwa ingane iminza edamini. Kudala sahlala eduze kwalo kodwa kuyaqala ngqa ukuthi kuminze umuntu kulona  njengoba kuvamise ukuthi amanzi alo ashe. Abantu bayazihambela nje kulona uma eshile. Ymvula enamandla kuphela eligcwalisayo,” kuchaza uNkk Nene. Eqhuba uthe uthuke waphelelwa ngamandla ngesikhathi kufika omunye wabangani bakhe esehefuzela, ebabikela ukuthi usenyamalale emanzini angene kuwo. “Sizamile ukuphuthuma edamini kodwa kwaba wukuthi sifika sekonakele vele njengoba ingane ibingasabonakali nhlobo lapho bekukhonjwa ukuthi iminzele ngakhona. Sibe sesilinda abatakuli esixhumane nabo ngokushesha nokuthe uma befika bezotakula umzukulu, bamthola  ngemumva kwemizuzu engu-30 befikile,” kusho ugogo kamufi. Eqhuba uthe kunzima kakhulu kunina kaLuyanda ngendodana yakhe obekungeyokuqala nebiyofunda uGrade 2 kulo nyaka. Imizamo yokuthola amaphoyisa esifundazwe mayelana nalolu daba ayiphumelelanga njengoba  i-email ethunyelwe yintatheli yephephandaba engayiphendulanga.