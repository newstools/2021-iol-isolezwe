UYAVEVA umndeni okuphambane izinkomishi uthi uyongcwaba ubaba wekhaya othathwe yiCovid-19, wafica isidumbu sowesifazane abangamazi. Lesi sehlakalo sishiye umndeni wakwaMthethwa eMkhomazi, umangele ngesikhathi uvula ibhokisi ufica, isidumbu sowesifazane abangamazi, ekubeni ubulindele esikababa wakhona, uMnuz Mphembi Mthethwa. Kuthiwa kube nobumayemaye emathuneni umndeni ubaleka ngenxa yokwethuswa wukubona umuntu abangamazi ngesikhathi sebengcwaba. Lo mndeni kubikwa ukuthi uxhumane  nabasebenzi benkampani yabangcwabi igama layo eligodliwe, ngoba bengazange batholakale ukuphendula, bayitshela ukuthi ilethe isidumbu okungesona. UNkk Khethiwe Mpanza (50) waseMandawe, ngaseScottburgh oyindodakazi kamufi;  uthe namanje abasikholwa isehlo esibehlele emathuneni ngoMgqibelo, lapho bethole khona ukuthi bacishe bangcwaba umuntu abangamazi ngenxa yokuphambana kwezidumbu. “Ubaba ubengumuntu onomzimba omkhulu sidalo sakhe.  Ngakho kusixakile ukuthi sibone ngebhokisi ebelikhomba ukuthi kufakwe umuntu omncane ngomzimba kulo. Kuthe noma sesibona abantu abebebambisane ngalo beyolifaka emgodini saba nezinsolo zokuthi kungenzeka kungabi yisidumbu sakhe lesi abebesiphethe. Sibe sesithi abalibeke phansi ukuze silivule sibheke ukuthi yisidumbu sakhe ngempela yini lesi esisebhokisini. Kuthe uma liqeda ukuvulwa sathuka saze sabaleka, sisho nangengilo ngoba sibona umuntu esingamazi,” kuchaza uNkk Mpanza. Uthe kube wumzukuzuku nokuthi bacaciseleke ukuthi kwenzekeni ngesidumbu sikayise, njengoba owesifazane osebenza kulaba bangcwabi egcine efike nabalisa abathathu emangcwabeni, bezolanda isidumbu. Uthe okumphula kakhulu umoya wukuthi abangcwabi abakhombisanga ukuba neqiniso ngoba bebelokhu bebathembise njalo ukuthi bayasiletha isidumbu ngesikhathi besalindile emathuneni. UNkk  Mpanza uthe bahlale kwaze kwashaya u-5 ntambama nokuyilapho abavumelane khona njengomndeni, ukuthi bagoduke bakhohlwe wukuthi basazongcwaba. “Into ecasula kakhulu wukungabi nalo iqiniso kwabangcwabi. Uma kwenzeke iphutha kumele basitshele njengomndeni bangasibambisi udonga. Kumanje sisazilile, asazi nokuthi sizilele into ebhekephi njengoba bengafuni ukuzwelana nathi laba bangcwabi. Namakhandlela sesinqume ukuthi siwacishe kancane,  kuze kube wukuthi kuyacaca ngesidumbu sikababa esidukile.” UMnuz Andile Mthethwa ongumzukulu kamufi, uMnuz Mphembi Robert Mthethwa, uthe ibuhlungu into  eyehlele umndeni wakubo. Elandisa ngokwenzekile uthe bekumele bamfihle ngoLwesine umkhulu wakhe kodwa batshelwa ukuthi kunenkinga yemigodi yamathuna okugcine kuphoqeleka ukuthi bawuhlehlisele uMgqibelo umngcwabo. "Kusize ukuqinisa ikhanda kwalabo abebebambe ibhokisi njengoba kuyibona abakhale ngokuba lula kwalo ekubeni umkhulu ubenesisindo. Kuthe uma kuvulwa ibhokisi nangempela kwatholakala usisi esingamazi," kusho u-Andile. Ibhokisi lowesifazane okuvele ukuthi naye ungowakwaMthethwa,  lisale likhamise kanjalo emathuneni aseScottsburgh, kwaze kwalamula ukufika kwabangcwabi.  Imizamo yokuthola abangcwabi ayiphumelelanga ngoba ucingo lwabo belungangeni. Umyalezo othunyelwe yintatheli yeSolezwe awuphendulwanga kwaze kwashaya isikhathi sokushicilela. Okhulumela uMnyango wezeMpilo KwaZulu-Natal  uMnuz Ntokozo Maphisa, uthe:"Sikhathazekile ngalezi zinsolo, kepha okwamanje asizukwazi ukuphawula ngalolu daba ngoba lusaphenywa." 