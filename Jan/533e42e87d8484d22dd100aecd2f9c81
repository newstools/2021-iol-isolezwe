SIMPHIWE NGUBANE KUSOLWA ijubane kumshayeli weloli okuthiwa akamanga emarobhothini ezimpambanweni zomgwaqo u-Edwin Swales, eBellair, eThekwini, izolo washayisa imoto ebihamba amaphoyisa amabili angabaseshi ashona. Iphoyisa lesifazane uSergeant Thulisile Skhosana (40) noConstable Mbonisi Smiso Mdletshe (37) bashone beya emsebenzini kule ngozi eyenzeke ngo-4:30 ekuseni. Bebesuka ngaseMlaza behamba ngokuthelawayeka uN2 sebejoyina u-Edwin Swales belibangise esiteshini eCato Manor. Umshayeli weloli usindile. Ngemva kwengozi kuthiwa ubikele ithimba lamaphoyisa nabezimo eziphuthumayo ukuthi ubebalekela abantu abebefuna ukuduna iloli. Kuthiwa iloli belibuya kothela u-diesel egaraji elisemgwaqweni uSydney. Umthombo waleli phephandaba uthe bese kukhanya futhi umgwaqo womile kwenzeka ingozi. “Imoto ebihamba amaphoyisa ifahlake yaphela ngaphambili. Ishayiseke kwaqathaka injini yahlakazeka. Imoto ipine yaze yayogaxela esinqeni seloli elingamanga. Lidlule laze layoshayisa unqenqema lodonga lomgwaqo ohlangothini lwezimoto ezibuyayo okukhombisa khona ukuthi beligijima ngenkathi lishaya amarobhothi amabili,” kusho umthombo.  Iloli belidonsa isigadla esilayishe ikhonteyna kanti kuthiwa lize lama ebangeni eliqhele ngo-100 metres nalapho kwenzeke khona ingozi. Achazwe njengamaphoyisa abekhuthele futhi ewuthanda umsebenzi wawo lamaphoyisa aseMlaza. USergeant Skhosana kuthiwa ubophe elikasofa silahlane ngoJuni ngonyaka odlule.  Kuthiwa abezibopha mihla namalanga izigilamkhuba ezifunekayo. USergeant Skhosana uqale umsebenzi wokuba yiiphoyisa ngo-2008, kwathi uMdletshe wawuqala ngo-2010.  Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokubulala ngokungenhloso eliphenywa amaphoyisa asesiteshini eBellair. UColonel Mbele ukuqinisekisile ukuthi iloli alimanga emarobhothini lase lishayisa imoto ebihamba amaphoyisa ashonele endaweni yesehlo. Ibamba likaNgqongqoshe wezokuThutha, ukuPhepha nokuXhumana koMphakathi KwaZulu-Natal, uMnuz Kwazi Mshengu lithe kumele ajeze umshayeli weloli ngokuhluleka ukuma erobhothini. UMshengu ucele amaphoyisa ukuba asheshise uphenyo alwenzayo ngaleli cala khona umsolwa ezobhekana nengalo yomthetho. “Umshayeli weloli ukhombise obukhulu ubudedengu nokungayilandeli imithetho yomgwaqo. Ubudedengu bomshayeli obuholela ezingozini eziningi emigwaqweni yesifundazwe. Lokhu kudla uhulumeni itshe lemali ngakho kumele bathathethelwe izinyathelo ezinzima abaphula imithetho yomgwaqo,” kusho uMshengu. 