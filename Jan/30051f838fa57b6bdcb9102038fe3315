AZOLINDA isimemezelo sikaNgqongqoshe weMfundo ePhakeme,uDkt Blade Nzimande amakolishi aKwaZulu-Natal mayelana nokuvula. Izolo Isolezwe libike ukuthi amanyuvesi ngeke azivumele izitshudeni ukuthi zize ezikhungweni kule nyanga kodwa zizobhalisa ngohlelo lwa-online ngesikhathi esizomenyezelwa. INyuvesi yaKwaZulu-Natal, eyaseZululand neMangosuthu University of Technology ziyalele izitshudeni ukuthi ziqhubeke nokuhlala emakhaya kuze kube ziyaziswa ukuthi zize ezikhungweni ezifunda kuzo. Izolo iDurban University of Technology (DUT) ithe iyaqhubeka nezinhlelo zokufundisa za-online kodwa kuzoba nomhlangano we-Executive Committee neSenate kusasa ukuxoxa ngodaba lokuvulwa kwalesi sikhungo. UNksz Simangele Zuma obhekele abezindaba eDUT, uthe ukubhalisa kwezitshudeni ezintsha kuhlelwe ukuthi kwenzeke ngoMashi 1 kuya kuMashi 14. Izitshudeni ebezivele zifunda eDUT  zizobhalisa ngoFebhuwari 22 kuya kuMashi 12. ECoastal KZN TVET College bathe bazolinda uNgqongqoshe weMfundo ePhakeme uDkt Blade Nzimande ukuthi enze isimemezelo sokuthi kuzoqhubeka kanjani ukufunda nokufundisa ezikhungweni zemfundo ephakeme kulo nyaka. Okwamanje bathe bebengakavuli. Elangeni College nakhona bathe bazophawula kangcono uma sekukhulume uNgqongqoshe weMfundo ePhakeme ngoba okwamanje bebengakavuli. Izikhungo zemfundo ephakeme zithe izitshudeni azivumelekile ukuza ezikhungweni ngenxa yokuthi zisezindaweni ezinesibalo esiphezulu sabahaqwe yiCovid-19.