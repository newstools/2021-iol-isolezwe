UMASIPALA waseThekwini ukhungathekile ukuthi uzozithola kanjani izigidi zamaRandi ozikweletwa yinkampani yamabhasi iTansnat. Lesi kweletu seminyaka sesikhule saze safika kuR598 million. Lezi nhlangothi zombili zibambene ngezihluthu ezinkantolo, okwenza kube nzima ukuthola isisombululo kule mpicabadala. Izolo lo masipala uveze ukuthi usunongabazane ukuthi lesi kweletu siyoke sikhokheke, waphakamisa ukuthi umhlangano womkhandlu ubhunge ukuthi lolu daba lungasonjululwa kanjani. ITansnat ilawula amabhasi akwamasipala kanti isikweletu sayo kuthiwa sisuka ekuhlulekeni kwayo ukukhokhela ukusebenzisa izinsiza zikamasipala. Le nkampani iyona ekweleta imali eningi kunazo zonke izinkampani ezikweleta lo masipala. Isikhulu sezimali kumasipala, uMnuz Krish Kumar, utshele umhlangano wesigungu esiphezulu izolo ukuthi umkhandlu kuzofanele uthathe isinqumo ukuthi kwenziwa njani ngalesi sikweletu. “Kunongabazane ngalesi kweletu njengoba impi yezomthetho phakathi kukamasipala nenkampani yamabhasi isithathe isikhathi eside. Umhlangano womkhandlu kuzofanele uthathe isinqumo ukuthi kwenziwanjani ngalesi kweletu?” Ohola inguyazana ye-DA kulo mkhandlu, uNksz Nicole Graham, uthe angeke bevume ukuthi lesi kweletu sisulwe. “Angeke sivume ukuthi kube nesixazululo sezepolitiki. Akulungile ukuthi amanye amabhizinisi nezakhamizi babhekana nolaka lukamasipala uma bekweleta kepha uTansnat wona uzoyekwa.” Umbiko othulwe uKumar kulo mhlangano, uveze ukukhula kwemali ekweletwa lo masipala. Kuvele ukuthi lo masipala ukweletwa imali enguR14.7 billion, okukhombisa ukukhula ngoR1.9 billion uma kuqhathaniswa nesikhathi esifanayo ngonyaka owedlule. UKumar uthe lokhu kwenziwe umthelela ongemuhle wokubhebhetheka kobhubhane iCorona okuphazamise ukusebenza kwamanye amabhizinisi kwaphinde kwaholela nasekulahlekeni kwemisebenzi. Lo mbiko uphinde waveza ukuthi umasipala ulahlekelwa ingxenye eningi yamanzi owathengayo ngenxa yamapayipi avuzayo nokuntshontshwa kwamanzi. Kuvela ukuthi ulahlekelwa u-51% wamanzi owathengayo, nagcina ngokugobhoza phansi ngenxa yamapayipi avuzayo kanye nezakhamizi ezizitapelayo emanzini kamasipala. UKumar uveze ukuthi lesi sibalo sokulahleka kwamanzi siphezulu kakhulu kunaleso esijwayelekile. “Ngokujwayelekile isibalo siyaye sibe phakathi kuka-15% no-30% kepha umasipala ukhombisa ukuthi ulahlekelwa u-51%, okungaphezulu kwalokho okujwayelekile.” Lo mbiko uveze ukuthi lo masipala ulahlekelwa u-11.8% kagesi ngenxa yokuntshontshwa kwawo. Ngokujwayelekile omasipala balahlekelwa phakathi kuka-7% no-10% kugesi. I-DA ithe kuyakhathaza ukuthi umasipala ulahlekelwa inqwaba engaka yamanzi. “Ukulahlekelwa ngamanzi amangaka kusho ukuthi silahlekelwa izigidi zamaRandi ngoba la manzi siwathenga ngemali eshisiwe,” kusho uNksz Graham. 