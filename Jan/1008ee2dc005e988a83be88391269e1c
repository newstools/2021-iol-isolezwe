SIMPHIWE NGUBANE BABUYELE emakhaya belambatha abahola imali yesibonelelo sabangasebenzi oR350, eshaqwe yizigebengu ebezihlome ngezibhamu zaphanga iposi oThongathi, eThekwini izolo emini. Kwenzeke lesi sehlakalo abantu bemi kolayini abade ngaphandle belinde ukungeniswa bahole kuleli posi elisemgwaqweni uGopalall Hurbans. Lesi yisigameko sesibili sokuphangwa kweposi kuleli sonto eThekwini. Silandela esenzeke ngoLwesibili lapho kuphangwe iposi eManzimtoti yizigebengu ezishaye zachitha nemali engaphezu kukaR100 000. Esehlakalweni sayizolo, kuthiwa amadoda amane angene eposini oThongathi, akhahlela izicabha, aphahlaza namawindi ephendla indlela ebheke ezisefweni. Kuthiwa adonse izibhamu, akhomba abasebenzi. Kubikwa ukuthi la madoda abe esezenzela ezisefweni, ayitapa yonke imali ebiphakathi ashaya achitha ngeVW Polo emnyama nemoto ebomvu engachazwanga uhlobo lwayo. Kusale kumapeketwana kuleli posi izinsiza kusebenza nezicabha kusakazeke yonke indawo. Okhulumela inkampani yonogada iReaction Unit South Africa (Rusa), uMnuz Prem Balram, uthe kulimale umsebenzi oyedwa kulokhu kuhlasela.UBalram uthe umsebenzi akafunanga ukunyangwa ngabezimo eziphuthumayo. Okhulumela iSouth African Post Office KwaZulu-Natal,  uNksz Nobuhle Njapha, uziqinisekisile lezi zigameko ezimbili zokuphangwa kwamaposi kuleli sonto. UNksz Njapha uthe emini  amadoda aphahlaze ngezando iminyango eposini oThongathi, angena ngaphakathi. Akasidalulanga isamba semali esishaqiwe kulesi sehlakalo wathi udaba lubikiwe emaphoyisani kwabizwa nabezimo eziphuthumayo. “Abasebenzi bazokwelulekwa ngokomqondo. Lizoqhubeka livalwe leli posi kanti sinxusa umphakathi ukuba usebenzise eliKwaDukuza nelaseVerulam,” kusho uNksz Njapha. Uqhube wathi kugqekezwe elaseManzimtoti, ngoMsombuluko kwathi  abasolwa babaleka nesamba angasidalulanga. Uthe lizovulwa namhlanje leli posi ebelivaliwe. Kunxenxwa ongaba nolwazi olungalekelela kuboshwe abasolwa ukuthi bashaye enombolweni ebika amacala obugebengu ethi: 0800 020 070. Okhulumela oKlebe KwaZulu-Natal, uCaptain Simphiwe Mhlongo usiqinisekisile isigameko sasoThongathi. Ngesikhathi sokushicilela udaba, uthe amaphoyisa asasendaweni yesigameko aqoqa ubufakazi. Esehlakalweni saseManzimtoti kuboshwe umsolwa ona-39 obekulindeleke ukuthi avele enkantolo izolo. Icala lahlahliselwa uFebhuwari 4.  