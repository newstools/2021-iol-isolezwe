OWAYENGUMVIKELI womphakathi u-Advocate Thuli Madonsela, uthi ngeke kugqugquzele ubuvila ukwenyuswa kwemali yezibonelelo zikahulumeni. U-Adv Madonsela onguSihlalo wophiko lweSocial Justice eNyuvesi iStellebosch, ubekhuluma kwiwebinar yezinhlangano ezisiza umphakathi izolo. “Sibonile ukuthi ukufakwa kwemali ethe xaxa kwizibonelelo zikahulumeni ngesikhathi kuvalwe izwe kubasizile abantu. Siyadinga ukuthi le mali ibuye ngoba abantu bathwele kanzima. Labo abathi lokhu kuzogqugquzela ubuvila banephutha ngoba angikaze ngibezwe bethi izizukulwane zezigwili mazingawuthathi umcebo ezishiyelwe wona,” kusho u-Adv Madonsela. Uthe umcebo wezigwili zaseNingizimu Afrika, wakhiwe ngomjuluko nokuxhashazwa kwabantu abamnyama ngakho nazo izigwili kufanele zibukwe ngelinye iso, uma zishiyela izingane zazo umcebo. UMengameli weSouth African Federation of Trade Unions (Saftu) uMnuz Zwelinzima Vavi, uthe ukwengezwa kwemali yezibonelelo zikahulumeni kuzosiza ekunciphiseni igebe phakathi kwabampofu nomacaphunakusale. “Sinezingqinamba zokungalingani eNingizimu Afrika, ezenza ubone sengathi uphila emazweni amabili angafani. Kolunye uhlangothi kunabantu abacebile bese kolunye kube nabantu abaphila ngoR1 268 ngenyanga ngenxa yobuphofu. Sidinga ukuthi uhulumeni aqhubeke nokuholela abantu izibonelo ezithe xaxa. Sicele umhlangano noMengameli, uNgqongqoshe wezokuThuthukiswa koMphakathi noMnyango wezeziMali ngoba siyazi ukuthi imali izoba khona,” kusho uVavi. UVavi uqhube wathi badinga nokuthi isibonelelo sabangasebenzi sibe wuR550 ngenyanga ngoba uR350 mncane kakhulu. Abezinhlangano ezilwela umphakathi bathe bazoqhubeka nokulwela ukuthi izibonelelo zikahulumeni zibe yimali ethe xaxa ukuze kusizakale abampofu. 