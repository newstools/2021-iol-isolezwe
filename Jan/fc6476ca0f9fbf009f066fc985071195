ISIVUVU sesibili seCovid-19 siphazamise ukuvulwa kwezikhungo zemfundo ePhakeme kanti iNyuvesi yaKwaZulu-Natal, imemezele ukuthi ngeke ivule namhlanje njengoba bekuhleliwe,  ngenxa yegciwane. Esitatimendeni esithunyelwe kwabezindaba kudaulwe ukuthi ngeke kuvulwe ngenxa yokuthi izikhungo zenyuvesi zisezindaweni ezinesibalo esiphezulu sabahaqwe yiCovid-19. Kuthiwe kuzovumeleka abenza imisebenzi ebalulekile kuphela okwamanje. “Sazisa izitshudeni nabasebenzi ukuthi uhlelo lokubhalisa luzoqala ngoJanuwari 18. Kufanele lwenziwe online ngoba ngeke kube khona umuntu ozovunyelwa ukuthi azobhalisa esikhungweni,” ngokombhalo wesitatimende seNyuvesi yaKwaZulu-Natal. Inyuvesi iqhuba ithi kusukela ngesikhathi sikathaqa baphoqelekile ukubheka izindlela ezintsha zokufunda nokufundisa ukuqinisekisa ukuphepha kwezitshudeni nabasebenzi. Ngalesi sizathu izifundo eziningi zizokwenziwa online futhi nedata izotholakala njengoba ibitholakala phambilini. Izitshudeni zingaphansi kwekolishi leHealth Sciences, kuthiwa zizokwaziswa ngamaDeputy Vice-Chancellor namaDean ukuthi zizoqhubeka kanjani. NaseNyuvesi yaseZululand  kubikwa ukuthi ngeke kuvulwe okwamanje ngenxa yokuthi yakhiwe endaweni iKing Cetshwayo, enesibalo esiphezulu sabahaqwe yiCovid-19. “Asikho isitshudeni esizovunyelwa ukungena ezikhungweni zethu okwamanje. Lokhu kwenzelwa ukuvikela izitshudeni nabasebenzi kwiCovid-19 nokulandela imigomo yesigaba sesithathu yokuvalwa kwezwe,” kusho abaseNyuvesi yaseZululand esitatimendeni. I-Mangosuthu University of Technology (MUT) ngeke izamukele izitshudeni namuhla kodwa kuzomukelwa abasebenzi kuphela. Iphini leShansela elisabambile eMUT, uSolwazi Marcus Ramogale, lithe bebenomhlangano ophuthumayo ngoDisemba 31 lapho benqume khona ukuthi ngeke kuvulwe okwamanje. Izitshudeni ezisemakhaya kufanele zihlale emakhaya zingezi ezindaweni ezihlala izitshudeni kuze kube ziyaziswa ukuthi zenzenjani. “Sinqume ukuthi izitshudeni zingezi okwamanje ukuze sithole isikhathi sokuzilungiselela. Uma kunesidingo sokuthi sibuyekeze izinhlelo zethu zokufunda nokufundisa sizokwenza lokhu ngaphansi kwesigaba sesithathu sokuvalwa kwezwe. Izitshudeni zizokwaziswa ngokuhamba kwesikhathi ukuthi zizobuya nini nokuthi ukufunda kuzoqala nini,” kusho uRamogale. Ucele izitshudeni ukuthi ziqhubeke nokuzivikela kwiCovid-19, zigqoke izifonyo athemba ukuthi zizozigqoka noma sezibuyele eMUT nalapho kuhlala izitshudeni. 