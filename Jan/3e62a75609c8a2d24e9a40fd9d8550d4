KUKHALWA nkalo zonke ngokudlula emhlabeni kukaNgqongqoshe eHhovisi likaMengameli, uMnuz Jackson Mphikwa Mthembu (62), obehaqwe yiCovid-19. UMthembu uzalwe ngo-Juni 5, 1958 eWitbank (Emalahleni), eMpumalanga. Ukhuliswe ugogo wakhe nomalume, kwathi eneminyaka eyisikhombisa, wayosebenza emasimini ommbila. Wazimbandakanya nomzabalazo wabafundi ngeminyaka yama-70. Umlando uveza ukuthi ngezibhelu zabafundi ngo-1976, uMthembu wayengumholi wabafundi Elukhanyisweni Secondary, eWitbank. Ufunde waze wafika ezikhungweni zemfundo ephakeme waya enyuvesi iFort Hare lapho axoshwa khona ngo-1980. Waya kosebenza efemini yokusansimbi ngeminyaka yama-80 lapho akhuphuka waze wagcina esengomunye wababumbi nabaholi benyunyana iMetal and Allied Workers Union, egcine isiyiNational Union of Metal Workers (NUMSA) . Ngesikhathi sodlame lwama-80, wayengena ephuma ejele eboshwa uhulumeni wengcindezelo, ngokuvukela umbuso wangaleso sikhathi. Wagcina ephume phambili emacaleni ayethweswe wona. Uke wasebenza kwezokuxhumana emkhandlwini  owengamele amabandla iSA Council of Churches. Ngaphambi kwalokho, ngo-1988 kuya ku-1990, wayeyiphini likanobhala we-United Democratic Front (UDF) eGauteng. Ngemva kokuvulwa umlomo kwe-ANC ngo-1990, usebenze ngokuzikhandla evusa amagatsha e-ANC eWitbank. Wayengomunye babasebenzi be-ANC ababelekelela ithimba elalibambe izingxoxo kwiCodesa. UMthembu ube umkhulumeli we-ANC eMpumalanga phakathi kuka-1990 no-1994. Ngonyaka olandelayo kwaze kwaba u-1997, waba umkhulumeli kaKhongolose kuzwelonke. Ngesikhathi esifanayo wayenguNgqongqoshe wezokuThutha nemigwaqo eMpumalanga. Emva kwalokho wasebenza emakomitini eminyango kahulumeni ehlukene eSishayamthetho eMpumalanga, wagcina ebuyele kwesobungqongqoshe phakathi kukaMeyi 2008 noMeyi 2009. Kusukela ngo-2007 uMthembu ubelokhu eyilungu lesigungu esiphezulu ku-ANC. Lokhu kwambuyisela esikhundleni sokuba umkhulumeli we-ANC kuzwelonke kusuka ngo-2009 kwaze kwaba u-2014. Ngo-2016 ube esethunyelwa yinhlangano ebusayo ePhalamende lapho efike waba uSotswebhu kwaze kwaba u-2019. Ushone esenguNgqongqoshe eHhovisi likaMengameli esikhundleni aqokelwa kusona uMengameli Cyril Ramaphosa, emva kokhetho lukazwelonke ngoMeyi 2019. Ushiye emhlabeni abantwana abahlanu nonkosikazi wakhe uNkk Thembi Mthembu. Enye yezingane zakhe, uNokhwezi Mthembu (25) yazibulala endaweni okuhlala khona ungqongqoshe ePelican Park eCape Town ngoMashi 20, 2019.