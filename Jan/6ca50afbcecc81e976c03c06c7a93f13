UMGOMO wobhubhane lweCovid 19 kulindeleke ufike eNingizimu Afrika ngoMsombuluko ukuvikela izisebenzi ezenza imsebenzi eyahlukene nebalulekile. Onogada abatholakala esangweni ezibhedlela kanjalo nasemtholampilo kuthiwa ngeke basale ngaphandle nabo bazoba ngabokuqala ukugomela iCovid 19. Lokhu kuvezwe nguNgqongqoshe wezeMpilo kuleli uDkt Zweli Mkhize ngesikhathi echaza kabanzi ohlelweni lwezindaba kuKhozi FM namhlanje. UDkt Mkhize uthe kungaba yiphutha ukuthi kugonywe odokotela nabahlengikazi kuphela ekubeni baningi abasebenzi bezempilo. Onogada nabantu abahlanza izibhedlela nemtholampilo nabo baphezulu ohlwini oluzogonywa kuqala UDkt Mkhize uthe uma umuntu engena egula umuntu wokuqala afikela kuyena esangweni ngunogada ngakho nabo kuzoqinisekiswa ukuthi bayavikelwa njengabo bonke abasebenzi bezempilo. Mayelana nokunye okuphathelene nalo mgomo uthe kuningi okusazokwenziwa ucubungulisiswe uma ufika ngaphambi kokuthi usetshenziswe. Lokhu uthe kwenzelwa izinto eziningi ukuthola ukuthi ngabe akunamaphutha yini futhi yonke imigomo ifike ivaliwe isesimweni esifanele ukusetshenziswa. Izakhamizi zaseNingizimu Afrika kuthiwe zizohlinzekwa mahhala ngalo mgomo ukuqinisekisa ukuthi bonke abantu bayasizakala. Lezi ezisebenzisa i-medical aid kuzothathwa kuyona imali yokuyikhokhela ukuhlangabeza izindleko zalo mgomo ukuze kusizakale bonke abantu.