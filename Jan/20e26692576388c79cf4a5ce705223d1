UMQONDISI Jikelele woMnyango weMfundo eyiSisekelo uMnuz Mathanzima Mweli uthi akukho okuzophazamisa ukuphuma kwemiphumela ka-matric ngoFebhuwari 22. UMweli ubekhuluma esithangamini nabezindaba izolo, uveze ukuthi izinhlelo zokumaka amaphepha zihamba kahle. “Silindele ukuthi ukumakwa kwamaphepha ka-matric kuphothulwe kule nyanga. Kungenzeka kuphothulwe kuleli sonto. Okusho ukuthi imiphumela izomenyezelwa wuNgqongqoshe ngoFebhuwari 22 njengoba bekuhleliwe,” kusho uMweli. Uthe amaphepha amakwa othisha abawu-45 000 ezikhungweni ezehlukene ezweni jikelele. Izolo uMweli uthe uyazihlola zonke izikhungo zokumaka ngoba uqede ukukhuluma nezintatheli wadlulela eLimpopo, Mpumalanga kanti uzogcina KwaZulu-Natal. Bawu 2 700 othisha  abahoxile ekumakeni kanti bangaphezu kuka 200 okutholwe ukuthi baneCovid-19. UMweli uveze ukuthi othisha abaningi abathole ukuthi baneCovid-19 e-Eastern Cape babike ukuthi bebeye emngcwabeni, emishadweni nasemicimbini. Uzwakalise ukukhathazeka ngokushona kukathisha obesebenza esikhungweni sokumaka esise-Estcourt. Uthe manje kukhona omunye uthisha osekutholwe ukuthi uneCovid-19  wabe esedlulisa amazwi enduduzo emindenini yabashonelwe. Ukhumbuze abamakayo ukuthi bagqoke izifonyo, bageze izandla, basebenzise izibulali magciwane futhi baqhelelane bahlale bephephile ngaso sonke isikhathi.