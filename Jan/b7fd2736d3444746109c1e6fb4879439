BAMASHELE emasangweni ekolishi i-Elangeni TVET esePinetown, ngoLwesibili othisha abebeqashwe beyitoho, bekhala ngokunqanyulwa kwezinkontileka zabo zokusebenza kulesi sikhungo. Ngonyaka odlule kuthiwa leli kolishi likhiphe izincwadi ebezigcizelela ukuthi izinkontileka zalabo thisha ebeziphela ngoDisemba, ngeke zivuselelwe. Kuvele ukuthi bevile ku-63 othisha abebengaqashiwe ngokugcwele. Othisha abaxoshiwe banqume ukuyoqhinqa emasangweni esikhungo ngenhloso yokuhambisa uhlu lwezikhalo kwiziphathimandla, kodwa kuthiwa lugcine lungamukelwanga ngumuntu  kunalokho babizelwe amaphoyisa, abakhomba abebeze ngayo. Omunye wabagqugquzeli bemashi ongathandanga ukudalulwa, usole umphathi wesikhungo ngokubabukela phansi, kuthiwa uvele wazihlalela ehhovisi lakhe wangalubhada esangweni lapho bebeqhinqe khona. “Saqashwa, saqeqeshwa kuleli kolishi, kangangoba abanye bethu bese beneminyaka besebenza futhi ukuvuselelwa kwezinkontileka bekungakaze kube yinkinga. Bezihlale zivuselwa njalo ngoDisemba.  Okwenze sasukuma, ukuqashwa kwabantu abasha abebengekho ohlelweni lokuqeqeshwa yisikhungo. Thina sieshiywe ngaphandle ekubeni kade sasebenza futhi umphathi ubesethembisile ukuthi uma kuvuleka izikhala, yithina abokuqala abayoqashwa,”  usho kanje. Uthe ukunqanyulwa kwezinkontileka zabo bengazelele, kubashiye bebishe ezikweletini ngoba iningi labo bese likhokhela imizi nezimoto. Bathi kwenza impilo ibenzima kakhulu. Umphathi wesikhungo uNkk Zodwa Aryetey, uphikile ukuthi labo thisha babethenjiswe ukuqashwa ngokugcwele wathi inkontileka yabo ibikubeka kucace kuthi isikhungo asiphoqiwe ukuyivuselela uma iphela. “Izikhala zabaqashwa kulezi zikhala abakhuluma ngazo zakhangiswa emaphephandabeni. Wonke umuntu ohlangabezana nokwakudingeka  wayevumelekile ukufaka isicelo.  Kwancintiswana kwinhlolokhono kwathathwa abaphasile,”  kuchaza uNkk Aryetey. Nyakenye leli kolishi labika kwabezindaba ngezinsolo zomkhonyovu wokugwazelwa kwezikhala zomsebenzi. Iziphathimandla zesikhungo zanquma ukubammisa emsebenzini ababesolwa, kwavulwa namacala emaphoyiseni. Laba basola umphathi wekolishi ngokubuyisela ababemisiwe ezikhaleni kodwa bona bekhona bengasebenzi.  UNkk Aryetey uthe uphenyo ngomkhonyovu luqhutshwa ngamaphoyisa, wanxusa ukuthi uma kukhona onobufakazi ngomuntu owagwazisa eze nabo ngaphambili ukuze bulekelele amaphoyisa ophenyweni lwawo. Mayelana nokungaphumi kwakhe ukuthi azokwemukela uhlu, uNkk Aryetey uthe akukho abekwazi ngemashi futhi akekho obefake isicelo sokuhlangana naye. Uthe noma ngabe isicelo ubesitholile ubengeke ahlangane nabo ngoba lokhu bekuzokusho ukwephula imigomo kahulumeni, enqabela ukuhlangana kwabantu abaningi ebekelwe ukugwema ukusabalala kweCovid 19. 