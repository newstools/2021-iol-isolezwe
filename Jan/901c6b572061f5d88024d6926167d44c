USEMANZINI uNgqongqoshe wezeZimali KwaZulu-Natal uNkk Nomusa Dube-Ncube, ngemva kokushona komyeni wakhe uMnuz Sibusiso Ncube, usomabhizinisi owaziwayo. UNcube obenamabhizinisi emkhakheni ehlukene okubalwa owezinkampani zonogada nakwezokuxhumana, ushone emva kokugula isikhashana ngesifo esingadalulwanga. Wangeniswa esibhedlela ezinsukwini ezimbalwa ezedlule exinwe ukugula. Izindaba zokushona kukaNcube ziqinisekiswe izolo ngenye yezinkampani zakhe iBrand Partners, ekhiphe isitatimende. Isikhulu esiphezulu kule nkampani uMnuz Clinton Govender, sithe bashaqekile futhi badumele ngokushona kukaNcube. “Imicabango yethu nemithandazo yethu inomndeni wakwaNcube kulesi sikhathi esinzima,” kusho uGovender. UGovender uthe bazomkhumbula ngobuholi bakhe obuhlukile uNcube. “UNcube ubaziwa futhi ehlonishwa ngenxa yempumelelo yakhe. Ubephinde aziwe kakhulu ngokulwelwa ukuthi abebencishwe amathuba ngaphambili kwezamabhizini, banikezwe ithuba.” UNdunankulu waKwaZulu-Natal uMnuz Sihle Zikalala, udlulise amazwi enduduzo emndenini wakwaNcube. “UNcube ubengusomabhizinisi obalulekile esifundazweni kanye nasezweni  njengoba edlale indima ebalulekile njengosomabhizinisi kule minyaka engu-25 eyedlule. Silahlekelwe umuntu obevulela osomabhizinisi abaningi iminyango njengoba ebe ngowokuqala omnyama ukungena kweminye imikhakha yamabhizinisi. Usebenze kanzima ukuze aphumelele kwimikhakha ehlukene njengoba ebenamabhizinisi nangaphandle kwezwe.” UNcube ubaziwa kakhulu kwizinkampani zonogada njengoba ebengumnikazi wenkampani yonogada enkulu, i-Enforce Security Services. Uke wahola izinhlangano zosomabhizini abasemkhakheni wonogada, futhi uke waba ngusihlalo weSA Security Association, wabuye ngumengameli weSA Security Alliance. Muva nje bekunokuqagela ngesimo sempilo kaNcube nesikaNkk Dube-Ncube. Lokhu kuphoqe ihhovisi likaNkk Dube-Ncube ukuba likhiphe isitatimende ngoLwesithathu ebusuku, lapho lidalule ukuthi ngeke liphawule ngesimo sabo sempilo. “Miningi imibuzo esiyitholayo kwabezindaba bebuza ngesimo sabo sempilo. Ngebhadi ngeke sikwazi ukuyiphendula okwamanje,” kusho isitatimende esikhishwe yileli hhovisi. 