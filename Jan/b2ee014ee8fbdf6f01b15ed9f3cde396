KUTHIKAMEZEKE ukuhlinzekwa ngamanzi emiphakathini eyakhele uMasipala iKing Cetshwayo nezimboni okubangelwe isomiso esishodisa amanzi emadamini. Lokhu kuvezwe uMhlathuze Water othe asibanga sihle isimo ngempelasonto kodwa manje unethemba lokuthi abantu bazowathola amanzi kusukela namhlanje. AboMhlathuze Water baxolisile ezakhamizini nasezimbonini ezithikamezekile, bathi akukho lutho emadamini nasemachibini ayo ingakho icele uMnyango wezaManzi nezeNhlanzeko ukuba ubananele kwawawo. Umnyango ubanike umthamo wamanzi ongu-3 cubic litres ozohamba ngokwemvelo usuka edamini iGoedetrouw uyogcwalisa awaseMhlathuze Water. Isitatimende esiphuma ehhovisi lesikhulu esiphezulu, uMnuz Mthokozisi Duze, sithi kube nokunqamuka ekuphakelweni kwamanzi emiphakathini eyakhele iKing Cetshwayo ngempelasonto. UMhlathuze Water uthi isomiso esibhokile esibangele lesi simo enethemba lokuthi zizolekelela imvula esanda kuna. Leli hhovisi lithi abantu nabalimi bawasebenzisa ngokuthe xaxa amanzi. Iveze nokuthi kusukela ngesonto elidlule, wehla kakhulu umthamo wamanzi emadamini abo. “Amanzi mancane ngakho sike siphoqeleke ukuthi siwacele eMnyangweni waManzi nezeNhlanzeko. Azehlela ngokwemvelo esuka edamini elikhulu aze ayongena kwawethu okuthatha amahora aphakathi kwangu-48 no-72,” kusho leli hhovisi. Kuthiwa bahlinzeka ngamanzi imiphakathi eminingi okukhona kuyo iMpangeni, Sikhaleni, Nseleni nezimboni eziseRichards Bay. 