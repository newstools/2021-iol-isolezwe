KUBOSHWE isivakashi esingumngani esineminyaka engu-32 ngecala lokudlwengula owesifazane eWaterloo, eVerulam ngaphandle kwaseThekwini. Umsolwa kuthiwa ubevakashele isoka lowesifazane oneminyaka engu-26. Bobathathu bahlala ndawonye endlini beziphuzela. Kuthiwa phakathi kwamabili ngoMgqibelo, owesifazane uzwe kukhona owesilisa phezu kwakhe, kuthe uma ebhekisisa wathola ukuthi akulona isoka lakhe kodwa wumngani ovakashile. Ube esehlaba umkhosi. Abezimo eziphuthumayo baka-Reaction Unit South Africa (RUSA), bakhiphe isitatimende ku-Facebook bathi babizwe emgwaqweni uJackal eWaterloo bebizwa owesifazane ongumgilwa. “Owesifazane usithinte ekuseni ngoMgqibelo ngo-00:20, ecela ukuthi simsize ngoba udlwenguliwe. Uveze ukuthi udlwengulwe yisivakashi abebesilalise endlini yabo nesoka lakhe. Sifike endaweni yesigameko owesifazane wasichazela ukuthi ulalile emuva kokuba yena nesoka lakhe nalo mngani bephuzile. Uthe uzwe kukhona owesilisa phezu kwakhe, wazitshela ukuthi yisoka lakhe. Kuthe uma ephaphama owesilisa wavele wehla phezu kwakhe ngokushesha. Uthole ukuthi ukhunyulwe ibhulukwe lakhe kodwa isoka lakhe belizumekile eceleni kwakhe. Ubone lesi sivakashi sizilalisa phansi. Kuthe esevusa isoka lakhe, umsolwa wavele wabaleka endlini yabo,” kusho abe-RUSA. Okhulumela amaphoyisa KwaZulu-Natal uColonel Thembeka Mbele usiqinisekisile isigameko wathi kuboshwe umsolwa oneminyaka engu-32. Uthe uzovela enkantolo namhlanje ngecala lokudlwengula.  