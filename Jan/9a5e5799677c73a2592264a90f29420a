UMENGAMELI uMnuz Cyril Ramaphosa uthi ulahlekelwe umngani oqotho ngokushona kukangqongqoshe ehhovisi likamengameli, uMnuz Jackson Mthembu. UMthembu, obekwe endlini yakhe yokugcina eMalahleni, eMpumalanga, izolo, ushone ngesonto eledlule kulandela ukuhaqwa ubhubhane iCorona. Emngcwabeni wakhe bekukhona ongqongqoshe abehlukene nesekela likamengameli uMnuz David Mabuza. URamaphosa utshele abebesenkonzweni yokuphelezela uMthembu ukuthi ulahlekelwe yisethenjwa sakhe, abebesebenza kahle naso. “Ukulahlekelwa engikuzwela kakhulu. Ungqongqoshe uMthembu bkunezinto eziningi ezinhle ngaye engizibonile  kule minyaka eminingi esibe abangani ngayo. Belingashoni ilanga engangifonelile. Kwesinye isikhathi ubeke angifonelele ukubuza impilo kuphela. “Ngashaqeka ngaphinde ngaphuka umoya ngesikhathi ngaziswa ungqongqoshe wezeMpilo, uMnuz Zweli Mkhize ukuthi uMthembu akasekho.” Ubungani bukaRamaphosa noMthembu bufakazelwe nangunesi obenakekela uMthembu ngesikhathi egula. UNkk Mavis Mahlakoane, ongunesi esibhedlela esizimele iMilpark, uveze ukuthi uMthembu ubehlezi ebalisa ngokuthi ukugula kwakhe kuzodumaza uRamaphosa. “Ekuqaleni ngangingazi ukuthi uqonde ukuthini uma ethi uCyril uzodumala. Kwaze kwathi ngelinye ilanga wangicela ukuthi ngimthathele ifoni yakhe, ufuna ukufonela umngani wakhe. Wathi uCyril uyena omazi kangcono kunabanye.” Ethula inkulumo yokuvalelisa uMthembu, uRamaphosa uthe izwe lilahlekelwe umuntu obeyidwala nenqaba yemizamo kahulumeni yokulwa nalolu bhubhane. “Ngesikhathi sesiphithiphithi, lapho abantu bethukile ngokungase kwenzeke kusasa, abaholi abafana noMthembu ibona abebenikeza abantu isiqiniseko ngekusasa. Bekuthi uma silahlekelwa yithemba, uMthembu asinike ithemba njengabantu bakuleli. “Njengoba ebengungqongqoshe ehhovisi likamengameli, uyena obengubuso bukahulumeni, kunguye otshela umphakathi ngezinqumo ezithathwe uhulumeni. Ngesikhathi salolu bhubhane uyena obedlulisa umyalezo wozwelo, ubumbano nobunye. Ungqongqoshe uMthembu ubephambili emizameni yokunqanda ukubhebhetheka kobhubhane iCorona, kepha  lugcine ngokuthatha yena.” URamaphosa unxuse abebesenkonzweni yomngcwabo ukuthi balandele ezinyathelweni zikaMthembu, bahole ngobuqotho ezikhundleni abanikezwa zona. “Ungqongqoshe uMthembu ubengumuntu onomusa kepha uma kuza enkohlakalweni, kubaholi abafuna ukuzicebisa bona nabasebenzisa amandla ngokungafanele, ububona enye ingxenye kaMthembu. “Ubengakhohliseki kalula yilabo abahlezi befuna ukuzicebisa bona. Ubebaqonda ngqo futhi engenandaba noma ngabe banezikhundla ezingaphezu kwesakhe.”  Indodakazi kaMthembu, uThuli ithe ikhulumela izingane zakwabo nabo bonke abebebona uMthembu njengobaba kubo. Uthe akubathusanga ukubona izithombe nama-video akhe ezinkundleni zokuxhumana ehleka edansa ngoba ilokho abehlale ekwenza. Uthe uyise ubenza ukuhleka nokujabula into yakhe yemihla ngemihla kanti nokubona ukuthi nabantu bakuleli babona lokho kuyabaduduza kulesi sikhathi esinzima.  Kule nkonzo bekubuye kube khona imizuzu yomunyu abanye babonakale behluleka ukuzibamba bekhala.  Isidumbu sesiya emathuneni abantu baseMpumalanga bebemi emgwaqweni yize imvula ibiyidliva bevalelisa kuMthembu abaningi abamchaze njengomuntu obezithobile engaziphakamisile yize ebengungqongqoshe.