SEKUQUBUKE indida ngokutholakala kwemibungu eminingi ebiqandisiwe ,etholwe ilahlwe epaki i-Albert eThekwini. Imibungu etholwe ngempelasonto akwaziwa ukuthi ekabani nokuthi ilahlwe ngubani kule ndawo. Isolezwe lithole ngomthombo ukuthi okudidayo ngayo ukuthi ibiqandisiwe, nokungaziwa noma ngabe ibigcinwe ndawana thize ukuze ingonakali, yabe isizolahlwa epaki. Abenkampani yonogada i-Blue Security izolo bathumele isitatimende kwabezindaba bathi:  “Unogada wakwa-Blue Security ubizwe endaweni yesigameko e-Albert Park phakathi kwamabili ngoMgqibelo. Unogada ubeqaphe ubugebengu endaweni. Ube esemiswa abantu epaki bamazisa ukuthi kunemibungu ebalelwa kweyisikhombisa noma engu-10 abayithole ilahliwe. Sithole ukuthi ngempela kukhona imibungu elahliwe futhi ebiqandisiwe, sibe sesithinta amaphoyisa,” Abe-Blue security bathe yize kusadida ukuthi kwenzekeni kodwa kunezinsolo zokuthi lokhu kungenzeka ukuthi  kuthinta izindawo zokuhushula izisu ezingekho emthethweni ezisedolobheni eThekwini. Okhulumela amaphoyisa uBrigadier Jay Naicker, ukuqinisekisile ukuthi kukhona icala eliphenywa amaphoyisa aseThekwini lokulahlwa kwemibungu. Ngokwamaphoyisa mihlanu imibungu etholakele ebiqandisiwe, ilahliwe epaki.  Amaphoyisa anxuse ongaba nolwazi ngalesi sigameko ukuba abikele amaphoyisa ngokushesha, ukuze kuboshwe abasolwa.