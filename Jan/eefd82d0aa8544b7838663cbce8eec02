NKOSIKHONA CELE UNINA wowesifazane obezolotsholwa, okuthe kuphuma abakhongi, wavuka inja ezele waphuca unina imali yamalobolo eyibiza ngeyakhe, uthi uyoyixoxela amagwababa echobana into eyenziwe yindodakazi yakhe. UNksz Ningi Ngcobo (56) waseWaterloo uthi indodakazi yakhe, uThabsile Shwabede (36), ikhale yemuka no-R60 000 elotsholwe ngawo ewufune ngo dli. UNksz Ngcobo uthi le yindodakazi yakhe endala ibilotsholwa wuMusawenkosi Mbatha waseThekwini. Ngelanga abafike ngalo abakhongi uthi wonke umndeni ubujabule, naye ejabule. Uthi abasemzini abazange bangabaze ngelobolo elibiziwe, balishaya phansi kwase kuvunyelwana ngokuthi kuzobuye kube nomhlangano wosuku lomshado. “Sebehambile abakhongi uThabsile uvele wavutha washo ukungiqeda efuna yonke imali alotsholwe ngaye wathi ingeyakhe. Sangethusa isenzo sakhe kodwa ngendlela abelwa ngayo, kuphoqile ukuthi ngivume ayithathe imali,” usho kanje uNksz Ngcobo. Uqhuba uthi ubudlelwane bakhe noThabsile bebuvele bungebuhle. Isizathu salokhu uthi yingoba washona uyise kaThabsile uShwabede, yena wakhetha ukuqhubekela phambili nempilo wathandana nomunye wesilisa. Lokho uthi kwamphatha kabi uThabsile wakhwelezela uyise noma eselele kobandayo. Udalule ukuthi benoyise kaThabsile, uShwabede babengashadile kodwa babenabantwana. Uthi yingakho  namanje esasebenzisa isibongo sakubo kwaNgcobo. “Kwamcasula uThabsile ukuthi sengiqomile. Wathi asikho isidingo sokuthi ngiqome kumele ngamukele ukuthi uShwabade akasekho ebese ngihlala ngingedwa ngize ngife,” kuchaza uNksz Ngcobo. Uveze ukuthi kuyimanje benoThabsile kabakhulumisani. Waveza nokuthi uThabsile uhlezi unethezekile noMbatha emzini oseMhlanga. “Izinto ezenziwa nguThabsile zizokumangaza. Wangishayela ucingo wangitshela ukuthi ukuze siqale phansi sibe nobudlelwane obuhle kumele ngiqale ngibulale ingane yami engiyithole kulo wesilisa engithandane naye ngemuva kokushona kukaShwabede,” echaza. Ebuzwa uThabsile ngalolu daba uphendule wathi : “Ayikho into emayelana nami umama ayoyithola. Angifuni futhi ukuphinda ngibuzwe ngaloya muntu wesifazane. Angimfuni futhi kanginendaba naye. Angifuni nanokuthi aze azihluphe ngokulungisa ubudlelwane bethu,” echaza. ISolezwe NgoMgqibelo litholile ukuthi uMbatha owayethume abakhongi ucele ukuthi kube nomhlangano ozohlanganisa uThabsile nonina ngenhloso yokubhunga ngalolu daba. Isazi samasiko, uNkk Nomagugu Ngobese weNomkhubulwane Institute, uthe kuyichilo elimbi kabi ukuzidlela kwentombi imali yamalobolo. Wathi lokho kuletha isiqalekiso esinzima kabi phezu kwaloyo wesifazane osuke enze lokho. Ugcizelele ukuthi impela uThabsile unamagangangozi uqobo lwawo. Ubabaze nenani alotsholwe ngalo wathi kugaganyeliwe. Wabuza ukuthi kanti le ntombi bese idayiswa yini. Unxuse lo wesifazane ukuthi abuyisele lamalobolo kunina uma efuna izinto zakhe zimlungele empilweni. Uma engafuni amalobolo awele ezandleni zikanina, usengacela noma uninalume amethembayo ukuthi akhweze le mali, vele uyoyidinga uma eselungiselela umgcagco kwazise noyise akasekho. Kodwa akumele iphelele ezandleni zakhe lo wesifazane obezolotsh