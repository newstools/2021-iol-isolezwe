INTATHELI YESOLEZWE INHLANGANO yezempilo emhlabeni iWorld Health Organisation (WHO), isiqoke ithimba lososayensi abazimele ukuba licwaninge ukuthi amaphilisi okubulala amazenze nezikelemu ezilwaneni i-Ivermectin, angayelapha yini  iCovid-19. Isitatimende esithunyelwe yinhlangano kwabezindaba, sithi ithimba lososayensi lizocwaninga imiphumela yocwaningo obelwenziwa ngokwehlukana ngala maphilisi, ngemva kwemiphumela ethembisayo. “Ucwaningo oluqhubekayo ngamaphilisi siyalulandela, siyazi nokuthi kukhona olube nemiphumela ethembisayo. Siqoke ithimba lososayensi elizohlaziya lolu cwaningo, ” ngokwesitatimende seWHO. I-Ivermectin kamuva nje imenyezelwe ezinkundleni zokuxhumana njengemaphilisi awumlingo ’alapha’ iCovid-19. Kunodokotela asebeqalile ukwelapha ngayo iziguli yize ingagunyaziwe kuleli ukuthi isetshenziswe kubantu. Bangaphezu kuka-500 odokotela ababhalele uMengameli wakuleli uMnuz Cyril Ramaphosa, nesikhungo esigunyaza ukusetshenziswa kwamakhambi kuleli,  iSouth African  Health Products Regulatory Authority (Sahpra), becela ukuthi asheshise uhlelo lokuhlowa kwala maphilisi kubantu. UDkt Naseeba Kathrada, omunye wodokotela ababhalele umengameli incwadi esayinwe ngokuhlanganyela, uthe:“ UNgqongqoshe wezeMpilo kuleli uthe useyibonile incwadi esimbhalele yona. Nginethemba lokuthi sizoyithola ngokushesha impendulo ngoba ngithumele namagama abanye odokotela abangaphezulu kuka-500 abawesekayo lo mbono. Noma bangakaphenduli kodwa bazobe bebona ukuthi bangakanani abantu abafisa ukuthi la maphilisi ahlolwe." UMnuz Yuven Gounden okhulumela iSahpra, uthe noma kunjalo i-Ivermectin ibhaliswe njengekhambi lezilwane kuleli.