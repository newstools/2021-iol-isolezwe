UMA ziqhubeka nokwehla izibalo zabahaqwa yiCovid-19, ingaxegiswa imithetho yokuvalwa kwezwe. UNgqongqoshe wezeMpilo kuleli uDkt Zweli Mkhize, uthe umnyango wakhe usiqaphile isimo futhi uyabona ukuthi kusukela ngesonto eledlule ziyehla izibalo zabatheleleka ngeCovid-19 kuleli. Uthe lezi zibalo zehle ngo-19% ngoLwesihlanu,  zisuka ku-36% okuyinto ethembisayo. " Ukwehla kwezibalo zabahaqwa yileli gciwane kuhambisana nokwehla kwabalaliswa ezibhedlela, beguliswa yilo. Sinethemba lokuthi kuzokwehla ingcindezi ebhekene nezikhungo zezempilo ezizimele nezikahulumeni efakwa yileli gciwane. Sihlale sibhekile ukuthi izibalo zimi kanjani ngoba izibalo yizo eziholela ekutheni kuthathwe isinqumo sokuxegiswa kwemithetho yokuvalwa kwezwe. Kuyasijabulisa ukuthi abantu bakuleli bayayilandela imigomo ebekiwe,"  kusho uDk Mkhize. Uthe nakuba kukhona ukwehla okubonakalalo kodwa izinga lokuthelelana kwabantu lisephezulu kusadingeka lehle, lize libe sezingeni elamukelekile " Kubalulekile ukuthi singakhathali ukulandela imigomo elawula ukusabalala kwegciwane okungukufaka izifonyo, ukuqhelelana, nokugeza izandla ngamanzi anensipho noma ngesibulali magciwane,"  kusho yena. Uqhube wathi umnyango wezempilo usuluphothulile uhlelo lwesection 21  olugunyaza umnyango ukuthi usabalalise umgomo weCovid-19, okhiqizwa yiSerum Institute of India. " Isikhungo esigunyaza ukusetshenziswa kwemithi kuleli, iSouth African Health Products Authority (SAHPRA), sesikugunyazile lokhu. Ezinsukwini ezizayo umphakathi sizowazisa ngebanga eselihanjiwe ukuze kutholakale  umgomo wokuqala. Okulindelekile ukuthi ufike kuleli ngaphambi kokuthi kuphele ikota yokuqala. Esingawutshela umphakathi ukuthi konke kusahamba ngohlelo,"  kusho uNgqongqoshe. Uthe basebenzisana nezinhlaka ezifanele ukuze baqiniseke ukuthi uhlelo lokusatshalaliswa kwalo mgomo luhamba ngendlela.  Uthe bewumnyango bathintwe ngabadayisi abazimele abadayisa imigomo " Siwumnyango sithathe isinqumo sokuthi ibhekwe leyo migomo ukuthi ngeyangempela yini, ngokuthi kukhulunywe nabakhiqizi bayo ukuze kuqinisekiswe ukuthi iphephile. Siwumnyango sixhumana ngqo nabakhiqizi ngenhloso yokuthi sazi ukuthi imigomo esiyithengayo iphephile,"  kusho uDkt Mkhize