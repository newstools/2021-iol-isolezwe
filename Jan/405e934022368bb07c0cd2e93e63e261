UMNDENI kasomabhizinisi odutshulwe washonela esiteshini samaphoyisa eThekwini uthi ubesuka emgcwabeni womunye umfowabo njengoba ebulewe. UMnuz Sibonelo Shinga (51), ongusomabhizinisi ogxile kwezokwakha nasemkhakheni wezolimo, udutshulwe esemotweni ngoLwesibili. Umufi kuthiwa wayehamba nomshayeli wakhe, ngesikhathi edutshulwa behamba emgwaqweni u-N2, umshayeli washayela imoto waze wafika esiteshini samaphoyisa ecela usizo, ethi ababize ne-ambulensi. Abezimo eziphuthumayo bafika selidume ladlula ngoba wayeseshonile. UMnuz Mnyamezeli “ Data”  Shinga, olamana nomufi, uthe bashaqekile ngenxa yento  ebavelele  bevele besemanzini. “Okwamanje asinayo incazelo ngokuthi bekwenzenjani ebulawa, angifuni ukukhuluma into eyiphutha. Ngalo uLwesibili  besingcwaba umfowethu obegula, uThandokuhle. Ntambama esehamba uSibonelo, wathi uzodlula emzini wakhe eMhlanga kanti uzodutshulwa. Wavele wahlaselwa izinkabi lezo esingazazi, washona. Imoto ayehamba ngayo yayishayelwa umshayeli wakhe obemshayelela izimoto nje uma ehamba. Ubengakaze athi uyasatshiswa ngakho sishaqekile ngokubulawa kwakhe,” kusho uShinga. Uthe sebethembe amaphoyisa ukuthi azoxazululula leli cala. “Icala yebo livuliwe, sesithembe amaphoyisa ukuba athole ababulali. Okwamanje sisagxile ekutheni simfihle umfowethu ozongcwatshelwa kwakhe ePitoli. Ubesevele ehlala khona. EThekwini ubeza ngoba eze ngamabhizinisi akhe. Asikalwazi usuku azofihlwa ngalo ngoba sisalungisa,”  kusho uShinga. Umufi ushiye izingane zakhe ezintathu, nonkosikazi. Okhulumela amaphoyisa KwaZulu-Natal uColonel Thembeka Mbele, uthe kusaphenywa icala lokubulala, akekho osaboshiwe.