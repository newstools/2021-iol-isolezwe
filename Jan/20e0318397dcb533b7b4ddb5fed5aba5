KUNCONYWE ukusebenza ngokuzikhandla kwabamaka amaphepha ka-matric, yize bebesebenza ngaphansi kwesimo esithusayo njengoba kudlange isivuvu sesibili seCovid 19 kuleli. UMqondisi  omkhulu eMnyangweni weMfundo eyiSisekelo uMnuz Mathanzima Mweli, uthe maningi amaphepha abemakwa uma kuqhathaniswa naphambilini okwenze wamkhulu umthwalo obubhekene nabamakayo kodwa umsebenzi wabo bawenze ngempumelelo. “Banqume ukudela izinto abebehlele ukuzenza babeka nempilo yabo engcupheni ukwenza lo msebenzi wesizwe. Kumina lokhu kuyizinkomba zokuthanda izwe labo kakhulu kangangoba abanye kwesinye isikhathi bebewenza ngisho bengazizwa kahle,”  kusho uMnuz Mweli. Ubekhuluma esithangamini nabezindaba izolo, ngemhloso yokucacisa  ngokuqhubeka kohlelo lokumakwa kwamaphepha njengoba kulindeleke ukuthi kuphothulwe kusasa. Uthe iningi lezikhungo ezingu- 177 okumakelwa kuzo seziqedile ukumaka, kanti ezisele kulindeleke ziqede namuhla. Uthe ngesikhathi kumakwa, akuzange kube khona ukuphazamiseka kokunqanyulelwa ugesi ezikhungweni okumakelwa kuzo okwenze umsebenzi waqhubeka kahle. Ethula indlela okuqhubeke ngayo ukumakwa, uMqondisi omkhulu ophikweni olubhekelele ukuhlolwa kwabafundi,  uNkk Priscilla Ogubanjo uthe angu-14 million amaphepha obekumele amakwe ezweni lonke, okuwumthamo omkhulu kunayo yonke emlandweni wokumakwa kwamaphepha. “U-94.6% wabangu-45 272 abebemaka ukwazile ukufika ezikhungweni zokumaka njengoba bekulindelekile, wasebenza.  Abangu-315 kutholakale ukuthi bahaqwe yiCorona kanti abangu-168 kubona bajikiswe ezikhungweni okumakelwa kuzo,”  kuchaza uNkk Obuganjo. Uthe bayisikhombisa othisha abamakayo abashone ngenxa yeCovid 19, kanti iKwaZulu-Natal izihola phambili ngabathathu. Uthe uhlelo lokuqoqwa kwamamaki  luqale ngesonto kanti bangu-611 ezweni lonke abaqokelwe lo msebenzi.  Ukuqoqwa kwamamaki kulindeleke ukuthi kuphothulwe ngoMsombuluko. Kulindeleke ukuthi imiphumela ka-matric imenyezelwe ngoFebhuwari 22. 