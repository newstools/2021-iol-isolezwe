 SIMANZONZO isimo eShallcross, eThekwini emuva kokuba kubulewe owesilisa osolwa ngokuba ungqondongqondo ekudayiseni kwezidakamizwa. Kusuke isidumo namhlanje emini emgwaqweni uTaurus eShallcross emuva kokuba kubulewe owesilisa odume ngokuthi uTeddy Mafia, njengoba abasolwa ngokuba izinkabi behlaselwe omakhelwane, banqunywa amakhanda base bokhelwa ngomlilo. Konke lokhu Isolezwe lithole ukuthi kwenzeke emini kabha kubuka wonke umuntu. Okhulumela amaphoyisa KwaZulu-Natal uBrigadier Jay Naicker, uthe kuvulwe amacala amathathu okubulala. “NgoMsombuluko ngabo-2 emini, kudutshulwe obesolwa ngokudayisa izidakamizwa emzini wakhe esemgwaqweni e-Taurus,  eShallcross. Umnikazi womuzi owaziwa ngelika-Teddy Mafia, ubetshele indodakazi yakhe ukuthi kukhona abantu abalindile abazomvakashela. Kuthe kufika abasolwa emzini wakhe, indodakazi yaya ngemuva kwendlu yezwa sekuqhuma isibhamu kaningi. Indodakazi kamufi ibe isibikela amakhelwane ukuthi uyise udutshulwe. Umphakathi ube usubamba laba basolwa, bashumpulwa amakhanda base bokhelwa ngomlilo. Amaphoyisa afike endaweni yesigameko nawo adutshulwa. Kubizwe uphiko oluqapha isimo emphakathini ukuba luzohlakaza isixuku sabantu. UTeddy ushonele esibhedlela. Amaphoyisa awazange athole isibhamu endaweni yesigameko. Okwamanje akwaziwa ukuthi abasolwa bebehamba ngemoto noma ngezinyawo.Uphenyo lwamaphoyisa lusaqhubeka,” kusho uNaicker. UTeddy Mafia, akukhona okokuqala eba sematheni njengoba kunezigigaba nezigameko abezindaba abebelokhu bebika ngazo ngokuthinteka kwakhe ekudayiseni izidakamizwa. Uke waboshwa kwatholwa insavunsavu yemali emzini wakhe. Indodana yakhe nomngani wayo badutshulwa ngonyaka odlule bemi ngaphandle komuzi wona lo adutshulwe kuwo. Nonkosikazi wakhe kuthiwa wadutshulwa ngesihluku. Bekuhlezi kunamahlebezi ukuthi uyena ophethe futhi oshushumbisa izidakamizwa emalokishini okubalwa iLamontville, eMlazi nakwamanye akhelene nePinetown. Leli gama lokuthi uTeddy Mafia kuthiwa iwona qobo amaphoyisa amqamba lona njengoba ubaziwa ngokuthi uphunyuka bemphethe.