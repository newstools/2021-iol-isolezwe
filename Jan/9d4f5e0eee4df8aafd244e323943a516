SANDILE isibalo sabafake izicelo zokufundiswa  yisikhwama iNational Student Financial Aid Scheme kulo nyaka uma kuqhathaniswa nangonyaka odlule. Lokhu kuvezwe wuNgqongqoshe weMfundo ePhakeme iSayensi nezobuChwepheshe, uDkt Blade Nzimande, esithangamini nabezindaba ePitoli, izolo lapho ebecacisa khona ngezinhlelo zomnyango wakhe mayelana nokuvulwa kwezikhungo zemfundo ephakeme. UNzimande uthe zingu-750 000 izicelo ezifakiwe kulesi  sikhwama okuyisibalo eseve ngabangu-188 000 kwesanyakenye. “U-60% wabafake izicelo ngabathembele ezibonelelweni zikahulumeni okuyinto enhle ngoba kukhombisa ukuthi baludinga kangakanani lolu xhaso. Ngenxa yokushoda kwezikhala emanyuvesi nasemakolishi kahulumeni, ukuncintisana ngazo kuzoba sezingeni eliphezulu ngakho akusibona bonke abafake izicelo abazoluthola lolu xhaso,”  kusho uNzimande. Uthe abafake izicelo baluthola uxhaso kodwa kwatholakala ukuthi azisekho izikhala emikhakheni ebebefuna ukuyifundela, imininingwane yabo izodluliselwa kweminye imikhakha esenazo izikhala ukuqinisekisa ukuthi bayafunda kulo nyaka. UNzimande uthe ukufakwa kwezicelo ngeke kuvulwe kabusha kulabo abangakwazanga ukufaka izicelo ngonyaka odlule ngaphambi kokuvalwa ukwamukelwa kwazo nyakenye njengoba ithuba bebenalo izinyanga ezine zonke. Uqinisekise ukuthi ziqokiwe ngoDisemba izinkampani ezinhlanu ezizohlinzeka ngama-laptop izitshudeni ezikhungweni zemfundo ephakeme okuwuhlelo okwakulindeleke ukuthi luqale nyakenye. UNzimannde uthe izikhungo zemfundo ephakeme zizovulwa phakathi kukaMashi no-Ephreli, ukunikeza abebefunda u-matric ngonyaka odlule ithuba elanele lokubhalisa nokwamukelwa kuzo. Uveze ukuthi ziyishumi izikhungo zemfundo eseziluphothulile uhlelo lokufunda lwanyakenye, ezingu-16 zizoluphothula maduze. “Nginethemba lokuthi uhlelo lwanyakenye izikhungo zemfundo eziningi zizobe seziluphothulile ngasekupheleni kwenyanga ezayo kanti ngoMashi zonke izikhungo zemfundo ephakeme zizobe sezikulungele ukuqala unyaka wokufunda omusha,” usho kanje. Uhlelo lokufunda emanyuvesi nasemakolishi luphazamisekile nyakenye kugasela i-Covid 19. Bangu-1 499 abasebenza emanyuvesi okubikwe ukuthi bahaqwe yilolu bhubhane ngokwezibalo zikaNovemba nyakenye, kanti zibe ngu-1 588 izitshudeni. Uthe kubona, bangu-58 abashonile okukhona kubo izitshudeni ezingu-10. 