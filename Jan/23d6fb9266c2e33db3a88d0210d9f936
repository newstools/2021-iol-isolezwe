IKHALA ngezindleko zokufihla ababulawe yiCovid-19 imindeni yaKwaZulu-Natal njengoba ikhokhiswa imali ecishe ifike kuR7 000 omasingcwabisane abahlukene. Isolezwe lithole ukuthi selokhu kuqubuke iCovid-19 omasingcwabisane bakhokhisa abantu u-R2 500 kuya kuR7 000 wokubhekelela ezokuphepha kulesi sifo. Imindeni ekhulume neSolezwe  kodwa yacela ukuthi ingavezwa ephephandabeni iveze ukuthi yize ilungu lomndeni elishonile belikhokha uR25 nyangazonke kodwa emuva kokubulawa yiCovid-19 lisekhaya, umndeni uphoqeleke ukuthi ukhokhe izindleko zikadokotela obezobhala incwadi yokuthi libulawe yiCovid-19 lisekhaya. “UMasingcwabisane usitshele ukuthi kufanele sikhokhe uR7 000 ngaphezulu ukuze umama afihlwe. Kubalwe ukuthi kuzokhokhelwa udokotela ozobhala incwadi yokuthi ushonile njengoba eshonele ekhaya eneCovid-19. Kuthiwe enye eyama-jumpsuit abiza uR150 iyinye azogqokwa abantu abazolanda izidumbu. Enye eyesikhwama sokufaka isidumbu esizobiza mhlawumbe uR700 ngoba uzofakwa kwesinye uma eseqeda kuhlolwa. Enye kuthiwe eyezifonyo ezibiza uR62. Kubekhona eyama-gloves nekaplastiki okugoqwa ngawo ibhokisi,” kuchaza ilungu lomndeni. Omunye umndeni uthe uyakuqonda ukuthi abangcwabi banezindleko ezengeziwe ngenxa yeCovid-19 kodwa kufanele bakhumbule ukuthi abantu abanayo imali. “Njengoba sinomasingcwabisane esikhokha kuwo oR25 kuya kuR70 ngenyanga, kuyacaca ukuthi asinayo imali. Asazi ukuthi kuthiwa siyithathephi enye imali uma sesishonelwe. Thina sikhokhiswe uR2 500 ngaphezulu ukuze sifihle ilungu lethu elishonile. Sinzima lesi simo ngoba abanye abantu ngeke babe nayo le mali, kuzokwenzekani kubona. Siyacela uhulumeni alubheke lolu daba,” kusho elinye ilungu lomndeni. UMnuz Muzi Hlengwa ongumengameli weNational Funeral Practitioners Association of South Africa (NafupaSA), uthe akuyona into eyenzeka KwaZulu-Natal kuphela lena kodwa yenzeka ezweni jikelele ngoba izindleko zokungcwaba ziphezulu selokhu kuqubuke iCovid-19. “Sasimcelile uhulumeni ukuthi asixhase kodwa wasitshela ukuthi yonke imikhakha ithwele kanzima ngakho asize nezinhlelo zethu. Ngebhadi asinakho ukwenza ngenye indlela kodwa kufanele sibacele abantu ukuthi bakhokhe ngoba asinayo imali yezinsiza zokuphepha. Abasebenzi bethu bayashona ngakho kufanele sibavikele,” kusho uHlengwa. Uthe abangcwabi bayichazela kahle imindeni bese kufinyelelwa esivumelwanni esingeke sisinde kakhulu ngoba ekugcineni kufanele ilandeliwe imigomo yokuphepha kwiCovid-19. “Eminye imindeni iyakhokha kodwa eminye ayifuni ukukhokha ngoba ayiqondi ukuthi izindleko azinyuswa yithina zinyuka ngenxa yeCovid-19. Imindeni empofu iyakwazi ukuxoxa nabangcwabi kahle bese ilekelelwa ngezindlela ezithile. Kuba nzima uma umndeni ume kahle kodwa ungafuni ukukhokha ngoba nathi akusona isimo esidalwe yithina lesi, yiCovid-19 eshintshe izinto,” kusho uHlengwa. Ucele umphakathi ukuthi uzikhulumele nohulumeni ukuze abone ukuthi lesi simo sisinda kuwo wonke umuntu hhayi kubangcwabi kuphela.