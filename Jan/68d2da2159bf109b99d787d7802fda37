USALE nobukugqokile umndeni wakwaDube eMagabheni, ngesikhathi kusha indlu yawo karawondi okuyiyona yodwa obuhlala kuyo. Le ndlu ishe ngeSonto emuva kokuthi umndeni wakwaDube ushiye ikhandlela likhanya njengoba ubushisele ilungu lawo eligulayo impepho. UNkk Lindiwe Dube (53) utshele Isolezwe ukuthi njengoba kushe le ndlu akazi ukuthi uzolalaphi nabazukulu bakhe abathathu. “Izolo (ngeSonto) besishisele udadewethu omdala impepho ngoba akaphilile kahle. Kushukuthi sishiye ikhandlela likhanya. Ngithe ngizihlalele lapha ngaphandle ngezwa ngengane isithi kuyasha kurawondi. Ngizamile ukuphuthuma kwasho ukuthi izinto eziningi sezishile. Indlu eshile iyona ebesihlala kuyo ngoba le enye ekhona egcekeni kayikho sesimeni esikahle. Iyavuza uma lina nezindonga nje azikho sesimeni,” kusho uNkk Dube. Uthe basale nezimpahla abazigqokile. “Isimo sinzima lapha ekhaya ngoba abazukulu bami bafunda amabanga aphansi bese kuthi omdadlana afunde esikoleni samabanga aphezulu. Siyacela basilekelele abantu,” kusho uNkk Dube. Ikhansela le ndawo, uNkk Busi Gumede, lithe beselibikelwe ngodaba lokusha kwendlu yakwaDube futhi lizoya ukuyohlola isimo. “Uma kushile ngiqale ngiyohlola isimo ngaphambi kokuthi ngibikele ababhekelele izinhlekelele kuMasipala weTheku ngoba ngisuke ngifuna ukuba nombiko ogcwele wokuthi kwenzeke umonakalo ongakanani. Ngiyazi ukuthi isimo sendlu yakwaDube asikho sihle futhi ngayibika emkhandlwini ukuthi uyayidinga indlu yomxhaso. Ngibachazelile ngayo yonke imizamo engiyenzayo,” kusho uNkk Gumede. Uthe akazi ukuthi umndeni wakwaDube wasala kanjani ohlelweni lokwakhiwa kwemixhaso ngoba wayengelona ikhansela ngaleso sikhathi? Wathi kodwa uyayidlulisa imibiko emkhandlwini ngoba uyazibheka izinselelo zomphakathi. 