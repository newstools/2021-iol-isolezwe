UDJ Euphonik usenxuse ukuthi amaphoyisa abazise ngokuqhubekayo ngecala okuthiwa bavulelwe lona ngemuva kwezinsolo zokudlwengula ezibhekiswe kubona. U-Euphonik noDJ Fresh babe sematheni kulandela ukusabalala kwezindaba zokuthi sekuvulwe icala lokudlwengula elibhekiswe kubona ngowesifazane othi bamgila. Laba baze bamiswa ngisho emsebenzini emsakazweni i-947. KuTwitter, u-Euphonik unxuse amaphoyisa ukuthi abathinte ngenombolo yecala, nangeminye imininingwane emayelana necala ababhekene nalo. “Asazi ukuthi manje kumele sikhulume nobani embuthweni wamaphoyisa njengoba kungekho muntu osithintayo mayelana necala esivulelwe lona,“ kubhala u-Euphonik. U-Euphonik noDJ Fresh, esitatimendeni  abasikhipha ngempelasonto baveza ukuthi ngenxa yezinsolo ezibucayi ezibhekiswe kubona bathathe isinqumo sokuthi bame kuyona yonke imisebenzi yomphakathi abayenzayo. Bathi bazoma kuze  kuxazululeke lolu daba nokuthi umthetho usebenze. Amaphoyisa aseGauteng, ekhuluma neSolezwe ngeSonto aveze ukuthi awanalwazi ngalolu daba ngaphandle kokulubona ezinkundleni zokuxhumana. Ezinkundleni zokuxhumana kuvele ukuthi icala lokudlwengula elibhekiswe kulabo DJ livulwe esiteshini samaphoyisa iSunnyside, ePitoli ngoLwesithathu. Akuqali ukuthi kube nezinsolo zokuthi labo DJ bahlukumeza abesifazane. Kwake kwabikwa ukuthi u-Euphonik wayehlukumeza uBonang Matheba esathandana naye. UDJ Fresh wake wasolwa nguPenny Lebyane ngokudlwengula.