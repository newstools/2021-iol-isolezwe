KUZOGUGA iphekethe kubashayeli bezimoto kwazise uyanyuka uphethroli kusasa ngo-40 kuya ku-43 cents ilitha. Lezi zindaba zivezwe wuMnyango wezokuMbiwayo naMandla esitatimendeni sabezindaba izolo. Kuvele ukuthi u-93 uzonyuka ngo-43 cents bese u-95 wenyuke ngo-40 cents. Lokhu kusho ukuthi ilitha likaphethroli ebelibiza uR14.46 selizobiza uR14.86. Udizili uzonyuka ngo-55 cents ilitha. Ilitha likapharafini lizonyuka ngo-55 cents nalo. Igesi yona izonyuka ngo-44 cents ikhilo. UMnyango wezokuMbiwayo naMandla uthe ukunyuka kwale mikhiqizo kwenziwa wukunyuka kwentengo yayo emhlabeni jikelele. USolwazi Bonke Dumisa oyisazi somnotho uthe umphongolo ka-oyela ongahluziwe kuvulwe izimakethe ubiza u-US$52.98 uma kuqhathaniswa no-US$51.59 okade ubiza wona ngesonto eledlule. Uthe lokhu yikona okwenza intengo kaphethroli nodizili inyuke.