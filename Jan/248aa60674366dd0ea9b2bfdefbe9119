IQEMBU lowayengumholi we-DA uMnuz Maimane, i-One SA Movement (OSA), lithi lizoseka abazongenela ukhetho ngokuzimela okhethweni lohulumeni basekhaya. Leli qembu elisungulwe ngonyaka odlule, lithi ngeke lulungenele ukhetho lohulumeni basekhaya okufanele lube sekupheleni konyaka, kepha lizokweseka abazongenela ukhetho ngokuzimela. Lesi simemezelo senziwe uMaimane, esithangamini nabezindaba izolo. UMaimane uthe bazokweseka abantu abazimele abangahlobene namaqembu ezepolitiki, ukuba bangenele ukhetho ngokuzimela komasipala abahlukene. “Kusobala ukuthi ohulumeni basekhaya bayahluleka ukuhambisa izidingo kubantu, lokho okunomthelela omubi  empilweni yabantu. Yingakho isigungu sikazwelonke seqembu sithathe isinqumo sokuthi seseke  abazongenela ukhetho ngokuzimela. Kufanele bakhethwe yimiphakathi yabo ukuthi bangenele ukhetho lohulumeni basekhaya. Ngeke kube yithina esibagxisha ngenkani emiphakathini, kepha imiphakathi ezobakhetha. “Thina asilona iqembu lezepolitiki futhi siyakholelwa ekutheni uhlelo lokubusa ngokwamaqembu ezepolitiki, aluzisebenzeli izakhamuzi zakuleli. Amaqembu ezepolitiki afike akhethele ngenkani izakhamuzi abantu abazokuba amakhansela, bese eshiya kanjalo. Asiboni kungaba usizo ukuthi nathi siphinde sandise isibalo samaqembu ezepolitiki.” UMaimane uveze ukuthi kuzolandelwa imigomo eqinile uma sekuhlungwa abazosekwa yileli qembu. Phakathi kweminye imigomo kubalwa nokuthi abafuna ukusekwa ileli qembu kufanele balethe uhlu olusayinwe izakhamuzi ezibesekayo ukuba bangenele ukhetho. “Sizokweseka, siqeqeshe, sihlomise siphinde sikhankasele labo abazobe bekhethwe yimiphakathi ukuba bangenele ukhetho ngokuzimela komasipala abahlukene. Ngokusebenzisana nemiphakathi, sifuna ukuletha ushintsho komasipala nasezweni. “Nginesiqiniseko sokuthi ukhetho lohulumeni basekhaya luzokhombisa amandla alabo abangenela ukhetho ngokuzimela. Kuzophinde kunikeze abantu baseNingizimu Afrika ithuba lokucubungula kahle le nto yamaqembu ezepolitiki.” UMaimane uphinde waveza ukuthi abahambisani nesiphakamiso sokuthi ukhetho lohulumeni basekhaya luhlehliswe ngenxa yokubhebhetheka kobhubhane iCorona. UMaimane uthe bakholelwa ekutheni lolu khetho luzoguqula impilo yabantu bakuleli zwe, wathi bakholelwa ekutheni kufanele luqhubeke noma kunjani.