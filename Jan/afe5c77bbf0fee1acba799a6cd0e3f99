NONTUTHUKO NGUBANE BASALE beshaqekile abagibeli nomphakathi waKwaMashu eThekwini kudutshulwa umshayeli webhasi likamasipala izolo ntambama. Ngokuthola kweSolezwe umsolwa ozenze umgibeli, uvele wavulela ngenhlamvu ngaphandle kwengxabano edubula umshayeli. Kuthiwa umdubule amahlandla amane, eseduzane naye. Ibhasi kuthiwa belisasebenza kukhona nabanye abagibeli njengoba beliya eNtuzuma. Isigameko senzeke ngabo-5 ntambama, kusakhanya, kubuka wonke umuntu. Okhulumela amaphoyisa eThekwini Metro uSenior Superintendent Parboo Sewpersad,  usiqinisekisile isigameko wathi kuyaphenywa. “Umshayeli webhasi likamasipala ubulawe umuntu ongaziwa. Isigameko senzeke namhlanje (izolo) esitobhini sebhasi KwaMashu, ngaphesheya kwesiteshi samaphoyisa eMetro. Umsolwa uzenze umgibeli, wadubula umshayeli amahlandla amane wabe esebaleka ngezinyawo,” kusho uSewpersad. Uthe lesi sehlakalo senzeke kukhona abagibeli ebhaisini. Imbangela yokudutshulwa komshayeli ayaziwa njengoba kusaqhubeka uphenyo lwamaphoyisa. Endaweni yesigameko kubizwe amaphoyisa, nabezimo eziphuthumayo. Isolezwe lithole ngomthombo osondelene nalolu daba ukuthi abagibeli bebeshaqekile ngokwenzile. “Abagibeli nomphakathi obubukela lesi sigameko bathukile kakhulu. Akekho obelindele ukuthi kungenzeka  le nto,” kusho umthombo ocele ukungadalulwa. Leli phephandaba alikwazanga ukuxhumana nomndeni womshayeli njengoba amaphoyisa kuthiwa abesayobikela umndeni izolo ntambama ngokwenzekile. 