ISIPHINDE yagadla i-Covid-19 embuthweni we-ANC kulandela ukushona kukaNgqongqoshe wehhovisi likaMengameli, uMnuz Jackson Mthembu. Umengameli Cyril Ramaphosa umemezele namhlanje ngokudlula emhlabeni kukaMthembu ngenxa yeCovid-19. “Sidabukile futhi sethukile ukumemezela ngokushona kukaNgqongqoshe uJackson Mthembu odlule emhlabeni ekuseni namhlanje kulandela ukuxinwa yi-Covid-19. Umndeni wakhe usemicabangweni nasemikhlekweni yethu ngalesi sikhathi esinzima,” kusho uMengameli embhalweni wakhe kuTwitter. Uqhube wathi: “UNgqongqoshe uMthembu ubengumholi oyisibonelo esihle, eyisishoshovu, futhi ehamba phambili ekulweleni inkululeko nentando yeningi. Ubethandwa futhi ehlonishwa yonke indawo. Isizwe silahlekelwe ngokushona kwakhe.” UMthembu obeneminyaka engu-62 wagqama kakhulu ngesikhathi enguMkhulumeli we-ANC kuzwelonke kusukela ngo-2007. Wabuye wathatha izintambo zokuba nguSotswebhu walo mbutho ngaphambi kokuthi aqokwe njengoNgqongqoshe weHhovisi likaMengameli emuva kokhetho lwango-2019.