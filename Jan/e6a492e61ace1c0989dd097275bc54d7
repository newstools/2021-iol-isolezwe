IZINHLANGANO zabangcwabi zithi awukho umthetho onqabela imindeni eshonelwe ukuthi ibone izidumbu ezigcinwe emakhazeni ngaphambi kokuthi iyozingcwaba. UNobhala jikelele weNational Funeral Practitioners Association (Nafupa), uNkk Julie Mbuthuma, uthe awukho umthetho ovalela imindeni ukuthi ibheke izidumbu zamalungu ayo emakhazeni. “Abantu bavumelekile ukuthi babheke izidumbu ngaphambi kokuthi bahambe nazo emakhazeni. Lokhu kwenziwelwa ukuthi kunqandeke izinkinga zokuphambana kwezidumbu,” kusho uNkk Mbuthuma. Uthe abangcwabi abakwazi ukwenza isiqineseko ngezidumbu ezilandwayo ngaphandle kokuthi babandakanye amalungu emndeni ekutheni kube yiwo eqinisekisayo ukuthi isidumbu ngesawo ngaphambi kokuya naso emathuneni. UNksz Nomfundo Mcoyi ongusihlalo weKZN South African Funeral Practitioner Association (KZNSafpa), uthe imindeni ivumelekile ukungena emakhazeni ngenhloso yokwenza isiqiniseko sokuthi ithatha izidumbu okuyizo  ngaphambi kokuthi ihambe nazo. “Umzimba kumele ubhekwe ngesikhathi ulandwa ngamalungu awo ukuze kugwemeke inkinga yokuphambana kwezidumbu. Ilungu lomndeni elenza lo msebenzi kumele linikwe izimpahla zokuzivikela egciwaneni ngabangcwabi okugcinwe kuwo isidumbu sawo, bese lenza isiqiniseko sokuzigqoka ngaphambi kokukuthi lisibheke,” kuchaza uNksz Mcoyi. Uphethe ngokuthi akumele umndeni uhambe emakhazeni ungazange usibone isidumbu ozosingcwaba.