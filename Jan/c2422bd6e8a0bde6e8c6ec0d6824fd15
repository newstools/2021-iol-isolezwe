KELLY JANE TURNER noPHILI MJOLI ISIKHUNGO esigunyaza ukusetshenziswa kwemithi kuleli, iSouth African Health Products Regulatory Authority (Sahpra), sesikugunyazile  ukusetshenziswa kwamaphilisi abulala amazenze nezikelemu ezilwaneni, i-ivermectin,  ekwelapheni iCovid-19. Lesi sikhungo izolo, sithe ukusetshenziswa kwala maphilisi ezigulini ezineCovid-19  kuzolawulwa. Sithe ukuvumela ukuthi amaphilisi asetshenziswe  sikwenza ngoba sizwelana nomphakathi njengoba leli gciwane liwuhlalise lubhojozi. UDkt Boitumelo Semete-Makokotlela uthe: "Lokhu akusho ukuthi sesishintshile kulokhu ebesikusho phambilini, kokuthi abukho ubufakazi besayensi obukhomba ukuthi la maphilisi ayayelapha iCovid-19. Kepha, njengesikhungo sibe nokubonisana, sabheka ukuthi yini engenziwa njengoba sibhekene naleli gciwane elenza ukuthi singakwazi ukwenza izinto ngendlela ebesingenza ngayo ukube belingekho. Abasebenzi bezempilo basazozifaka izicelo kulesi sikhungo uma kuneziguli abafuna ukuzelapha ngawo.“ Uqhube wathi imininingwane mayelana nohlelo oluzolandelwa izodalulwa ezinsukwini ezizayo. “Sinethemba lokuthi ukuvunyelwa kwalawa maphilisi ukuthi asetshenziswe ngendlela elawulekayo, kuzovala  imakethe ebese ivulwe osomathuba ebese bewadayisa ngendlela engafanele.” Uthe uhlelo lokwelashwa kweziguli ngala maphilisi olusazodalulwa luzovuleleka kuzo zonke iziguli kodwa odokotela nabasebenzi bezempilo kuzoba nemithetho okumele bayilandele. NgoMsombuluko i-AfriForum nabanye odokotela bafake lesi sikhungo noNgqongqoshe wezeMpilo kuleli uDkt Zweli Mkhize enkantolo,  befuna ukuthi kugunyazwe ukusetshenziswa kwala maphilisi. Bebekhala nangokuthi abalimi okuyibo abawasebenzisa kakhulu la maphilisi, abasawatholi emakhemisi ezilwane kanti uma bewathola aseyabiza. Odokotela abangaphezulu kuka-500 bakuleli ngeledlule babhalele uMengameli Cyril Ramaphosa noDkt Mkhize, becela ukuthi lusheshiswe uhlelo lokuhlolwa kwalamaphilisi kubantu. Kule ncwadi babalule nokuthi la maphilisi ayasetshenziswa nakwamanye amazwe.