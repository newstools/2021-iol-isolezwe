IVALIWE indawo yezivakashi eseHluhluwe iMfolozi Park, iHilltop Resort emuva kokuthi omunye wabaphathi bayo ethole ukuthi uneCovid-19. UMnuz Musa Mntambo obhekelele ezokuxhumana kwezemvelo KZN Wildlife, uthe imenenja eneCovid-19 ibisebenza nabo bonke abasebenzi futhi ixhumana nezivakashi eziningi. Uthe njengamanje kukhona abasebenzi bezempilo abazohlola isimo eHilltop okuyibona abazocacisa ukuthi le ndawo ingase ivulwe nini. Uthe ukuvalwa kweHilltop kwenzelwa ukuthi abasebenzi bakwazi ukuhlala ngabodwana ukuze uma kunezimpawu ezidinga ukuthi bahlolwe bakwazi ukuhlolwa. Kuzobuye kukhucululwe kahle le ndawo futhi izivakashi zikwazi ukuhamba. Uthe izivakashi ezikhona njengamanje ezisafuna ukuhlala zizohlala uma zizoziphekela futhi zizinakekele. Izivakashi ezibhukhele ukuhlala eHilltop kulezi zinsuku ezilandelayo zicelwe ukuthi ziyohlala eMpila Resort nayo eseHluhluwe iMfolozi Park noma eMantuma Resort eseMkhuze Game Reserve. UMntambo uthe zizovunyelwa ukuthi ziyohlala kwezinye izindawo zezeMvelo ezizithandayo. Uthe izivakashi zingashintsha izinsuku zokuvakasha ebeseziziqokile noma zicele ukubuyiselwa imali yazo. Uthe yize iHilltop ivaliwe kodwa izivakashi zivumelekile ukuhambela eHluhluwe Imfolozi Park zithenge ukudla eCentenary Centre. Imininingwane yokushintsha izindawo kwabakade bebhukhe ukuhlala eHilltop kodwa abazoshintshela kwezinye izindawo iyatholakala ngokushayela u-033 845 1000 noma ngokuthumela i-email  bookings@kznwildlife.com. Kungathintwa nemenenja yale ndawo uNksz Tiny Major ku-076 481 5539.