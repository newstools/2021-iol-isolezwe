KUGXEKWE abahlasele bathungela ngomlilo izitolo zabokufika enkabeni yedolobha eThekwini, ngoMsombuluko. IMeya yeTheku uMnuz Mxolisi Kaunda, ngomlomo kamkhulumeli wayo, uMnuz Mluleki Mntungwa, ithe izenzo ezifuze lezi azinandawo emphakathini. UMntungwa uthe amaphoyisa ayaphenyisisa, aqoqa ubufakazi ngokwenzekile. Uthe iwona azonika isithombe esiphelele ngokuthi obani abebesekhaleni lokungqongqiswa kwezitolo ngamabhomu kaphethroli. “Siyasigxeka lesi senzo. IHhovisi leMeya nayo uqobo selike labamba imihlangano nabokufika, lilalela izikhalo zabo. Umasipala wenza isiqiniseko sokuthi amaphoyisa akhona yonke indawo ukuvikela izakhamizi nabamabhizinisi kuhlanganisa nabokufika,” kusho uMntungwa Uthe bavamise ukuphendula ngokushesha uma bebikelwa ngokungase kwenzeke eThekwini. “Siphendule ngokushesha ezehlakalweni eziningi. Amaphoyisa, ikakhulukazi awomkhandlu, aqinisa ezokuphepha edolobheni,” kusho uMntungwa Uthe abokufika bamukelekile eThekwini ukuzokwenza ibhizinisi inqobo nje uma lisemthethweni. Kusuke esinamathambo ngoMsombuluko ekuseni iqulu labantu abalinganiselwa ku-30, bengenela izitolo zabokufika bezitapela impahla nemali maqede bazithungela ngomlilo. Zine izitolo ezingqongqisiwe, kwesinye kuntshontshwe uR50 000 nempahla yenani likaR200 000. Labo somabhinizisi banxenxe iziphathimandla zeTheku ukuthi zikusukumele ukuhlaselwa kwabo namaphoyisa aqinise ezokuphepha. 