CHARLES KHUZWAYO KUPHUME izidumbu emuva kokuba izithandani zibange oncamnce nemali yeqolo. Lesi sigameko esishaqise umphakathi senzeke esigodini saseTafelkop, endaweni yaseNteke, eMariannhill, ngoLwesithathu ngezithuba zasekuseni. Ngokusho komthombo, owakhelene nomuzi obekuhlala kuwo umufi, uNksz Noxolo Mdabe nomufi,  uMnuz Philani Nsindane, umsindo ususwe woncamnce ebebeqiqingwe uMdabe. "Umakoti uthethise umkhwenyana ngokufika namaDanone ekubeni izingane sezifile yindlala. Umakoti ubuze umkhwenyana ukuthi kungani engathenganga ukudla kwangempela futhi okuzoqeda inyanga, kunokuphathela izingane zakhe oncamnce bodwa? Umakoti ubekhathazeke kakhulu ngokuthi izingane zizosala zidleni ngokuhamba kwesikhathi." Uqhuba umthombo, uthe uNsindane uthukuthele kwangathi uthelwa ngezibonkolo. "Ubuze ukuthi izingane zakhe zibulawa kanjani yindlala ekubeni ikhona imali yeqolo? Ube esethi naye uyafuna ukuhola le mali." Kuthe kusewubuwelewele kanjalo phakathi komkhwenyana nomakoti, umkhwenyana wathatha ummese wagwaza umakoti, washona kanjalo. "Uphume ngesamagundane kanti umphakathi uzomthungatha, umthole maqede wambulala naye," kuphetha umthombo ocele ukuba ungalokothwa udalulwe ngoba impilo yawo ingaba sebucayini. Imizamo yokuthola ukuphawula amalungu emindeni yomibili ayiphumelelanga njengoba abanye benqabile ukuphawula. "Ngiyacela ningangifaki kulolu daba futhi angazi nenamba yami niyitholephi ngoba akekho engimnikeze imvume," kubhoka kukhahlela omunye wesifazane osondelene nomakoti. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi kunamacala okubulala amabili aphenywa ngamaphoyisa asesiteshini saKwaNdengezi. "Umyeni ugwaze umkakhe wafa, kwathi umphakathi obuthukuthele wamfuna waze wamthola umsolwa maqede wamshaya waze waphuma umphefumulo," kusho yena. Eqhuba uthe okwamanje udaba lusaphenywa. "Ekubulaweni kowesifazane umyeni ongasekho ubekwe icala lokubulala," kuphetha uColonel Mbele.