USOLA izigebengu ezaziwayo endaweni umndeni kudutshulwa izithandani zisemotweni, okuthiwa zihlaselwe abasolwa abangaziwa zihamba nezingane zazo ezimbili KwaMashu ngoMgqibelo ebusuku. UMnuz Siyabonga Ndlovu (42) nentombi yakhe uNksz Nonhle Ntuli (esingenayo iminyaka yakhe) kuthiwa  bashonele endaweni yesigameko kwathi izingane ebebehamba nazo ezineminyaka ephakathi kweyisishiyagalombili nesishiyagalolunye zaphuthunyiswa esibhedlela zinamanxeba okudutshulwa. Kuthiwa uNdlovu ubehambise uNksz Ntuli kubo bevela eBallito ngesikhathi bevinjezelwa  ngabasolwa emgwaqweni uSikhindi khona KwaMashu okuthiwa behle kwenye imoto bavulela ngenhlamvu. UMnuz Sikholiwe Ndlovu ongumfowabo kamufi uthe yize umndeni usadidekile ngokuhlaselwa kwelungu lawo, kodwa yena  usola ukuthi lokhu kwenziwe yizigebengu  zakhona endaweni. “ Angazi ukuthi kungani bebulale umfowethu. Ubeyindoda ezilungele ethanda umndeni wayo.  Silandela konke okuzoholela ekwembulekeni kweqiniso ngababulali futhi siyathemba ukuthi amakhamera azokwazi ukusilekelela asikhombise ukuthi ngobani ababulali. Ubufakazi esinabo okwamanje nesibubonayo buveza ukuthi  le nto ibihleliwe,”  kusho uNdlovu. Uthe kukhona umfowabo aseke waxabana nabo endaweni abayizigebengu ezaziwayo okuthe ngoNovemba 2018 wavula icala eliphethe ngokuthi kungaboshwa muntu.  Encwadini okuthiwa yabhalwa umufi (Isolezwe  elinayo ikhophi yayo),  eyibhalela amaphoyisa ekhala ngokuhudula izinyawo kwamaphoyisa asesiteshini saKwaMashu, umufi ubenxusa ukuvikelwa ngamaphoyisa esiteshini saseNtuzuma  kumsolwa okuthiwa ubehamba ezishaya isifuba ngokuthi akaboshwa wazana nezikhulu zamaphoyisa  futhi uzombulala.  Kuvele ukuthi  ngoSepthemba nyakenye umufi wahlaselwa  wadutshulwa amahlandla angu-13 kodwa wasinda. Kule ncwadi uthi: “Sekuphele iminyaka emibili yonke futhi bonke ofakazi bavivile ukuthi kuqalwe ukuqulwa kwecala.  Angenelisekile futhi angeneme ngokuthi kumele ngize ngikhononde kuqala ukuze ngithole izimpendulo.  Impilo yami isengozini.” Yize umndeni uphika  kodwa kunamahlebezi aveza ukuthi umufi ubeyingede yamaphoyisa okumenze wanyamanambana ezigebengwini zendawo,  yingakho ubefuna ukuvikelwa.  Umfowabo kamufi uthe amampunge lawo, umfowabo ubenenkampani yonogada. Okhulumela amaphoyisa KwaZulu-Natal uColonel Thembeka Mbele, uthe amaphoyisa esiteshini KwaMashu aphenya icala lokubulala  nawokuzama ukubulala.  Imbangela yokubulala ayikaziwa futhi akukaboshwa muntu. 