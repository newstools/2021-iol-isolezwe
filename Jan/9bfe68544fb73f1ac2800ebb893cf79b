INKAMPANI eqoqa izindaba i-African News Agency (ANA), isiphikise izinsolo zokuthi yasungulwa umnyango wezobunhloli iState Securty Agency (SSA), ukuze ibike kahle ngowayengumengameli wezwe uMnuz Jacob Zuma. Le nkampani eyasungulwa ngo-2015, isho kanje kulandela  izinsolo ezenziwe owayengungqongqoshe wezobuNhloni nezokuPhepha, uMnuz Sydney Mufamadi, owenze izinsolo zokuthi le nkampani yakhokhelwa iSSA izigidi zamaRandi ukuze izobika kahle ngoZuma. UMufamadi wenze lezi zinsolo ngesikhathi ethula ubufakazi phambi kwekhomishini ephenya izinsolo zokulawulwa koMbuso yidlanzana ngoMsombuluko. Uthe kunemali eyayifakwa kule nkampani ukuze kubikwe kahle ngoZuma. Isikhulu esiphezulu se-ANA uNksz Vasantha Angamuthu, sithe lezi zinsolo azisilo iqiniso. “I-ANA yasungulwa emuva kokuvalwa kweSA Press Association (SAPA) ukuze sivale isikhala sabo siphinde sihlinzeke ngezindaba emazikweni ezindaba ahlukene ezwenikazi lase-Afrika kanye nasemhlabeni jikelele. UNksz Angamuthu uvumile ukuthi le nkampani ike yaba nesivumelwano sokusebenzisana ne-SAA, lapho  i-ANA yayiqeqesha abasebenzi be-SAA ngokusebenzisa ezobuchwepheshe kepha wathi babengazi ukuthi kunezinhloso ezithile ngalokhu. “Sasingazi ukuthi kunezinhloso ezithile. Ukube sasazi, sasingeke singene esivumelwaneni nabo. Lokhu okushiwo uMufamadi ngiyakweshwama. “i-SSA  neminye iminyango kahulumeni bebengamakhasimende ethu abekukhokhela ukuthola izindaba kithina.” UNksz Angamuthu uthe kuyadumaza ukubona izimbangi zale nkampani zigiya ngalezinsolo ezenziwe uMufamadi. “Izimbangi zisizakele ngale ndaba, zisabalalisa izindaba zokuthi thina sisebenzela iSSA. Thina ngeke sizingene izimpi zobuqembuqembu kuhulumeni  nasenhlanganweni ebusayo. “Selokhu ngajoyina i-ANA ngoJanuwari, inhloso yami bekulokhu kuwukunikeza amakhasimende ethu izindaba ezisezingeni eliphezulu. Nakuba kukhona abahudulela igama lethu phansi, sizimisele ngokuqhubeka nokwenza umsebenzi wethu ngendlela.” 