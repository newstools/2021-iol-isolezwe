PHILI MJOLI ABANTU  abadala abangu- 85 000 abashone kuleli kusukela ngoMeyi nyakenye  kungenzeka ukuthi babulawe iCovid-19. Ucwaningo olwenziwe iSA Medical Research Council (SAMRC) luveza ukuthi maningi amathuba okuthi abangu-85 000 abashonile  abaneminyaka ewu-60 kuya phezulu,  abavela ohlwini lomnyango wezasekhaya,   babulawe yiCovid-19 . Usolwazi Debbie Bradshaw we-SAMRC uthe lokhu kungasho ukuthi bangu-1.5%  abantu abadala ababulawe yileli gciwane kuleli  ngalesi sikhathi. Izibalo zakuleli zababulewe yigciwane ezikhishwa uMnyango wezeMpilo zikhomba ukuthi bangaphezulu kuka-40 000 abantu ababulawe yilona. USolwazi Bradshaw uthe bayaxhumana noMnyango wezeMpilo njalo kodwa ngesikhathi benza ucwaningo bebebheka izibalo zabadala abashonile ezibhaliswe eMnyangweni wezaseKhaya. Okwenza ukuthi bathi kungenzeka ukuthi babulawe yiCovid-19 uthe yingoba bashone ngesikhathi bebaningi abahaqwa ygciwane. " Uma sibheka amaphepha omnyango achaza ngezikhathi lapho zenyuka kakhulu izibalo zabahaqekayo kuba nengcindezi nasezibhedlela, sibona benyuka abashonayo ngokwezibalo zababhaliswe eMnyangweni wezaseKhaya. Lokho kusitshela ukuthi maningi amathuba okuthi babulawe yiCovid-19. Abantu abadala basuke benezifo ezingamahlalakhona  kanti abantu abanezifo ezingamahlalakhona babalwa njengabantu abasengcupheni yokuhaqwa yigciwane. Ingqinamba esibhekana nayo ukuthi iningi labantu esikhuluma ngabo lishonele emakhaya, alizange liye ezikhungweni zezempilo kanti siyazi ukuthi uMnyango wezeMpilo sikhona isikhathi lapho ubungakawushayi umthetho wokuthi zonke izidumbu zihlolwe, manje  kunzima ukwazi ukuthi abantu abashona bachazwa njengabashone ngokwemvelo  ngaphambi kwalo mthetho ngabe bebengenayo yini iCovid-19,"  kusho yena. Uthe isizathu esenza abantu bashonele emakhaya akucaci ukuthi yingoba izikhungo zezempilo bezigcwele noma yingoba imindeni ibingasiboni isidingo sokubayisa ezikhungweni zezempilo ngoba vele bebehlala ngokugula ngakho ibizitshela ukuthi ukugula kwabo okujwayelekile. " Esikuqaphelayo wukuthi abantu abashonile bebondla imindeni. Abantu abaneminyaka ewu-60 bondla imindeni ngakho ukushona kwabo ngale ndlela kuzodala izinkinga kwezomnotho,"  kusho yena 