BAZOJEZA kanzima oskhwiliphambana nobhoko embonini yamaloli, abasabisa ngokudala udungunyane bavale nemizila emikhulu esifundazweni. Lesi yisixwayiso esikhishwe wuMnyango wezokuThutha, ukuPhepha nokuXhumana koMphakathi ngemva kokulunywa indlebe ngenyakanyaka yesiteleka esihlongozwa ngabashayeli bamaloli, okuthiwa abeneme. Laba bashayeli kuthiwa basakhala ngokuncishwa imisebenzi kuqashwe abokufika kule mboni. Umnyango uthi abahlongoza uthuthuva, bazofika zigawulwe zabekwa. UMnuz Kwazi Mshengu, obambe esikangqongqongqoshe kulo mnyango ngemva kokudlula emhlabeni kukaMnuz Bheki Ntuli, uthe ngeke bazibekezelele izenzo zobudlova ezihlongozwa yizigebengu. UMshengu uthe ukhathazekile uhulumeni wesifundazwe ngokuthungelwa ngomlilo kwamaloli nokujikijelwa kwezimoto ngamatshe okwenziwa yila bantu. Uthe lezi yizenzo zobugebengu okuhloswe ngazo ukuphazamisa ukuthuthwa kwempahla, nezomnotho. Lo mnyango usuwatshale kuzona zonke izinkalo zesifundazwe amaphoyisa ikakhulukazi ezindaweni ezivame ukuba nothuthuva. “Namhlanje (izolo) ngamukele umbiko obuvela ebuholini bamaphoyisa esifundazweni ngakho ngenelisekile ngezinhlelo zokuphepha nangendlela azilungiselele ngayo. Bazobhekana nengalo yomthetho abahlela ukuphazamisa ukuhamba kwezimoto bashise amaloli athutha impahla,” kusho uMshengu. Uqhube wathi abazimisele ngokuxoxisana nezigebengu. Namhlanje ekuseni uMshengu uhlele ukuhambela izindawo okudlange kuzo lo mkhuba wokokhelwa ngomlilo kwamaloli, kuvalwe nemigwaqo. “Akuvunyelwe ukuhlangana kwabantu esigabeni sesithathu somvalelandlini ngakho amaphoyisa azobathathela izinyathelo abephula umthetho,” kusho uMshengu. Uthe uhulumeni wakha uhlaka nezinhlelo ngenhloso yokuhlangabezana nezimfuno zalaba bashayeli ukuze kubhekwane nezinselelo ezikhona. UMnuz Sipho Zungu ongusihlalo wenhlangano yabashayeli bamaloli i-All Truck Drivers Foundation, uthe azikho izinhlelo zalolu hlelo abanazo. UZungu uthe kungenzeka ukuthi le nto ihlelwa ngabathile abanezinhloso zabo kodwa bona abahambisani nokuthungelwa ngomlilo kwamaloli. “Zisekhona izinselelo ezingakaxazululwa ngoba kuyaqhubeka ukuqashwa kwabokufika. Abashayeli abaningi bakuleli bahlezi emakhaya kusebenza abancane. Umqashi uqinisa ikhanda uma sibika ngezinkinga zethu kodwa lokho akusenzi sishise amaloli ngoba ekugcineni siyafuna ukusebenza ngawo,” kusho uZungu. Uthe basazimisile izinhlelo zabo ngoba izwe lisesigabeni sesithathu somvalelandlini, ngenxa yobhubhane iCovid-19.