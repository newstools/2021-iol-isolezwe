OWESIFAZANE ofike kuqala lapho kuphahlazeke khona indiza  yabakwa-Netcare 911  ephahlazeke epulazini eBergville unxuse uNkulunkulu  ukuthi amsize acishe isithombe sakubonile emqondweni wakhe. UNkk Marietjie Warden, ungomunye wabafike kuqala lapho kuphahlazeke khona indiza yakwaNetcare yabulala abantu abahlanu ngoLwesine. Kwabashonile kubalwa uDkt. Kgopotso Rudolph Mononyane, owungoti otuba imizwa i-anaesthetist, uDkt Curnick Siyabonga (Sia) Mahlangu, owudokotela ohlinza iziguli ezinezinkinga zenhliziyo, i cardiothoracic surgeon ,uNksz Mpho Xaba, ongumhlengikazi osebenza ophikweni lokuhlenga abahlinzwe inhliziyo nabafakelwe izinhliziyo, i-cardiothoracic ne-transplant. UMnuz Sinjin Joshua Farrance, wezimo eziphuthumayo nomshayeli wamabhanoyi uMnuz  Mark Stoxreiter, osebenzela i-National Airways Corporation, bonke basebenza esibhedlela  i- Netcare Milpark. Abasebenzi bebephuthuma esibhedlela sase-Hillcrest beyozama ukuhlenga  esinye isiguli. “Besizitshela ukuthi  kuqhuma iloli elithwala udizili. Omunye wabasebenzi umemezile wathi ibhanoyi liphahlazekile, sivele sashesha sangena evenini saya lapho beliphahlazeke khona sihamba nomyeni wami,  naye lo msebenzi. Sifike lapho liphahlazeke khona kunentuthu. Izicabha  zalo  zihlephukile. Engikubonile bekukubi kakhulu, ngifisa  uNkulunkulu akukhiphe emqondweni wami ,” kusho uNkk Warden. Abazibonele bathe indiza isesemoyeni ibilokhu ihlephuka, kusuka izinto kuyona kwaze kwaba iyaphahlazeka phansi. UNgqongqoshe wezeMpilo uDkt. Zweli MKhize utshele abezindaba ukuthi uDkt Mononyane, uhlehlise isikhathi obekumele ahambe ngaso aye eKZN , wasiza uNgqongqoshe ehhovisi likaMengameli uMnuz Jackson Mthembu obelaliswe eNetcare Milpark obenenkinga yokuphefumula, oshone esehambile uMononyane. UDkt Mononyane usuke kuMthembu wagibela indiza eya eKZN eyosiza esinye isiguli  ehamba nozakwabo ababange besafika  kuso ngoba indiza abebehamba ngayo iphahlazeke eBergville. UDkt Richard Friedland, oyisikhulu esiphezulu kwaNetcare, uthe namanje bebengakayazi imbangela yengozi, basalinde umbiko. Uthe bashaqekile bonke abasebenzi bakwa-Netcare 911 ngokwenzekile, kunzima kakhulu ukubhekana nesimo sokulahlekelwa ozakwabo ngale ndlela. UDkt  Caroline Corbbet iphini likamengameli wenhlangano yodokotela abatuba imizwa iSouth African Society of Anaesthesiologist (SASA), uthe uDkt Mononyane ubengomunye wodokotela abayingcosana abakulo mkhakha, balahlekelwe kakhulu ngokushona kwakhe.