Mbali Khanyile IZINYUNYANA zabasebenzi zizwakalise ukungagculiseki ngohlelo lokuhlinzekwa komgomo weCovid19 olwethulwe nguNgqongqoshe woMnyango wezeMpilo kuleli, uDkt Zweli Mkhize ngeSonto. Izinyunyane zikhala ngokuthi izinhlelo zokutholakala komgomo weCoronavirus kumele engabe kudala kwaqedwa ngazo kuleli njengoba amanye amazwe eseqalile ukuwusebenzisa. Ngokwesitatimende esithunyelwe yinyunyane yabasebenzi bezempilo, iNehawu, uNobhala wayo, uMnuz Zola Saphetha, uthe ukudembesela kweNingizimu Afrika ezinhlelweni zokutholakala komgomo wegciwane ekubeni amanye amazwe eseqalile ukuwusebenzisa kungenye yezinkinga njengoba isibalo sabantu abahaqwa yigciwane nababulawa yilo senyuka ngendlela exakile kuleli nsuku zonke. “Lezi zinhlelo ziqhutshwa ngesikhathi esingesihle njengoba igciwane ligasele futhi nezibalo zabantu abaguliswa yilo ziya ngokwanda. Siyawunxenxa uhulumeni ukuthi uzame ukuphuthumisa izinhlelo zokutholakala kwalo mgomo. Sifuna iRussia neChina balekelele ekuhlinzekweni kwekhambi kubasebenzi bezempilo kuleli njengoba iNingizimu Afrika isalinde iCovax engakalethwa kuleli. Isenzo sikahulumeni wakuleli sikhomba ukuthi awunandaba nezinkinga ezilethwe yigciwane nomthwalo esibhekene nawo emkhakheni wezempilo,” kusho uSaphetha. Eqhuba uthe bakushayela ihlombe ukubekwa phambili kwabasebenzi bezempilo abazoba ngabanye babantu bokuqala abazohlinzekwa ngomgomo kodwa bakhathazekile ngethimba elizobe lijutshelwe ukusatshalaliswa komgomo wegciwane. Uthe ukumbandakanywa kwezibhedlela ezizimele ohlelweni lokuhlinzekwa komgomo ngenye yezinto ezikhathaza inyunyane yabo njengoba lezi zibhedlela zaziwa njengezikhungo eziqhakambisa kakhulu ukwenza inzuzo kunokubeka izimpilo zabantu phambili. UMnuz Sizwe Pamla okhulumela iCosatu, uthe ungqongqoshe wezempilo kumele engabe izinhlelo waziqala ezinyangeni ezine ezedlule ngesikhathi kutholalakala imibiko yokuthi kungase kube nekhambi lokugoma iCovid-19. Uthe sekufike isikhathi sokuthi ungqongqoshe aqale ukwenza umnyakazo kunokuthi agxile ekwenzeni izithembiso kubantu. “Umbiko owethulwe ngungqongqoshe mayelana nezinhlelo zokutholakala komgomo wegciwane awugculisi nhlobo futhi nabantu bakuleli akumele bawamukele.  INingizimu Afrika inawo umkhuba wokuhluleka wukubhekana nezingqinamba zokugasela kwezifo kuleli. Lokhu sikubonile kwenzeka eminyakeni eyedlule ngesikhathi kugasela igciwane lengculazi. Kuyasicacela ukuthi iziguli ezineCovid-19 neziphinde zibe nezifo zamahlalakhona kanjalo nalezo ezikhulile ngokweminyaka, zizobhekana nengwadla njengoba lungacaci kahle uhlelo oluzoqhutshwa uma sekuhlinzekwa ngomgomo wegciwane,” kusho uPamla. Eqhuba, uthe njengoba engu-40 amazwe aseqalile ukwelapha abantu ngokugomela iCovid-19, uMnyango wezeMpilo kuleli bekumele wethule uhlelo oluphuthumisa ukugonywa kwabasebenzi bezempilo ngoFebhuwari kanjalo nabantu abahaqwe yiCovid-19 ngoMashi njengoba kushonwa ubuthaphuthaphu. UMnuz Thinus Dippenaar weDemocratic Alliance ephikisana nohlelo olwethulwe ngungqongqoshe wezempilo, ukhiphe isitatimende esiyalela umnyango ukuthi ushintshe uhlelo olwethule kubantu bakuleli ngeSonto ngaphambi kokuthi kuphele izinsuku ezingu-30. “Uhlelo olwethulwe nguDkt Zweli Mkhize belulude futhi aluzwakali kahle. Umbiko asethulele wona kumele engabe yinto ayibika ezinyangeni ezimbili ezedlule. Siyi-DA sinqume ukunika ungqongqoshe wezempilo izinsuku ezingu-30 zokuthi alungise uhlelo alwethulele izwe mayelana nokusatshalaliswa komgomo weCoronavirus,” kusho uDippenaar. 