AMAPHOYISA athungatha umsolwa osekuphele iminyaka emithathu egcwele izinkalo kulandela ukubulawa kukanina wendodana yakhe oneminyaka engu-27 owadutshulwa. Kuthiwa ngo-2018 Januwari 1, umufi wathola ucingo oluvela kuyise wengane yakhe, uMnuz Muzi Zakhe Zuma, ngesikhathi ehlezi nomndeni wakhe eZindlonzi, eNkandla. Kubikwa ukuthi umufi wabe eseya kumsolwa okuthiwa wamdubula ehlombe ngemuva kwengxabano phakathi kwabo. Unina kamufi owayengakhululekile ebona kuhamba isikhathi indodakazi yakhe ingabuyi ekhaya, kuthiwa wabe esephuma eyobheka umufi wamfica edindilizile ngaphandle kwasegcekeni lakwakhe enenxeba lokudutshulwa ehlombe. Okhulumela amaphoyisa KwaZulu-Natal, uColonel Thembeka Mbele, uthe amaphoyisa esiteshi saseNkandla  aphenya icala lokubulala. “Umsolwa wanyamalala ngoJanuwari 2018 kanti incwadi egunyaza ukuboshwa kwakhe, iNkantolo yeMantshi yaseNkandla yayikhipha ngoMeyi 23. Sinxusa noma ngubani ongaba nolwazi lokuthi uzifihle kuphi umsolwa, alekelele amaphoyisa ukuze aboshwe,” kusho uColonel Mbele. Abanolwazi bangashayela umphenyi wecala, uSgt Ndlela  ku: 072 228 7582/035 833 0053/. Kungashayelwa neyeCrime Stop ethi: 08600 10111 