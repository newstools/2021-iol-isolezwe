UMNYANGO wezeMfundo KwaZulu-Natal uthi bazovunyelwa othisha abanezifo ezingamahlalalakhona ukufaka izicelo zokungalubhadi ezikoleni, bese ziyacutshungulwa. Lokhu kulandela ukuthi ngonyaka odlule ngesikhathi elakuleli lehlela esigabeni  sokuqala somvalelandlini, lo mnyango ezingeni likazwelonke wahoxisa isekhula eyayivumela ukuthi othisha abanezifo ezingamahlalakhona bahlale emakhaya.  Emhlanganweni  wenyunyana yothisha i-National Teachers Union ngesonto eledlule, kuvele ukuthi othisha bafuna izimpendulo emnyangweni ngokumele kwenzeke  ngabo ngaphambi kokuvulwa kwezikole  njengoba elakuleli selabuyiselwa esigabeni sesithathu sokusebenza kwezinto. Okhulumela umnyango esifundazweni  uMnuz Kwazi Mthethwa, uthe kunohlelo oluzolandelwa ngalolu daba. “Injongo yethu enkulu kakhulu ukuqikelela ukuthi wonke umuntu uphephile ngakho lolu daba sizolusebenza ngokucophelela. Labo abanezimo ezinjalo bazofaka izicelo emnyangweni ukuze bacatshangelwe,” kusho uMthethwa. Zonke iziphathimandla zezikole bekulindeleke ukuthi  zibuyele emsebenzini izolo njengokwesimemezelo somnyango. Ngesikhathi sokushicilela uMthethwa uthe bebesaqoqa imibiko ezifundeni ezehlukene ukuqinisekisa ukuthi uhlelo luhambe ngendlela. I-NATU ishaya phansi ngonyawo ithi amalungu ayo awangalubhadi ezikoleni ngoba isinqumo somnyango asiphusile kwazise awukakabibikho umehluko  ekubhebhethekeni kwegciwane iCorona kusukela kuhlehliswe ukuvulwa kwezikole. UMqondisi omkhulu eMnyangweni weMfundo eyiSisekelo uMnuz Mathanzima Mweli uthe othisha abangazobuyela ezikoleni bazothathelwa izinyathelo. “Ngaphandle kwalabo abangazobuyela ngenxa yezizathu ezizwakalayo, kodwa bonke abanye othisha kulindeleke ukuthi babuyele ezikoleni,”  kusho uMweli. 