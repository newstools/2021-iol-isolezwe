OSOSAYENSI abacwaninga ngezifo bathi iCovid-19 esizishintshile yaba i-501.V2 ,   ehlasele kuleli ithelelana ngokushesha uma iqhathaniswa nebikade ikhona phambilini kodwa abukho ubufakazi bokuthi ibulala kakhulu noma  ngokushesha kuneyokuqala ebingakazishintshi. USolwazi Abdool Salim Karim usihlalo wekomiti eleluleka ongqongqoshe ababhekele leli gciwane kuleli, iMinisterial Advisory Committe (MAC),  uthe abantu bashona kakhulu ngoba kunengcindezi ezikhungweni zezempilo  ezifundazweni ezifana neEastern Cape, Western Cape  naKwaZulu-Natal. “Iziguli ezidinga ukulaliswa ezibhedlela ziphindaphindeke kabili noma kathathu uma kuqhathaniswa nangesikhathi kuhlasele isivunguvungu sokuqala.  Leli gciwane uma liqhathaniswa nebelingakazishintshi lishesha ngo-50%, okwenza ukuthi babe baningi abantu abagulayo abadinga ukulaliswa ezibhedlela,”  kusho yena. UKarim ubeyingxenye yongoti bezempilo abebebizwe uNgqongqoshe wezeMpilo kuleli uDkt Zweli, ukuthi bazochaza ngaleli gciwane eselizishintshile, i501.V2  ngoMsombuluko ebusuku. Uthe leli gciwane lihlasele kakhulu njengoba iNingizimu Afrika ibhekene nesivunguvungu sesibili. "Ukutheleleka kwabantu ngokushesha kuholele ekutheni izifundazwe eziningi zibe nabantu abaningi abafuna ukungeniswa ezibhedlela kunangesikhathi kuhlasele isivunguvungu sokuqala. Lokho kusho ukuthi ngesivunguvungu sokuqala kuthathe izinsuku ezingu-54 ngaphambi kokuthi kube nabantu abangu-100 000 abahaqwe yileli gciwane, kwesesibili kuthathe izinsuku ezing-36 okusho ukuthi igciwane liyashesha kunelaphambili,"  kusho yena. Uthe indlela abantu abashona ngayo ayikashintshi, abantu ababulawa yileli gciwane  abaningi kusengabantu abanezinye izifo abaphila nazo, ngakho abantu abasengcupheni kuseyibo laba. UKarim uthe umgomo wokuvikela abantu kuleli gciwane wenziwe ngesikhathi leli gciwane lingakazishintshi wathi alukho ucwaningo olwenziwe oluveza ukuthi ukuzishintsha kwegciwane kuzowuphazamisa yini umgomo. Okunye ososayensi abasakucwaninga ukuthi lo mgomo uzobavikela isikhathi esingakanani abagonywe ngawo. UDkt Penny Moore, uthe:“Engingakusho ukuthi leli gciwane alizange lithathelwe phansi akuzange kubhekwe ukuthi lingakwazi ukuzishintsha okuyinto vele amagciwane ayenzayo ukuze aqhubeke aphile.” USolwazi Kholela Mlisana, uthe ngenxa yokuzishintsha kwegciwane abantu abake bangenwa yiCovid-19 phambilini kuyenzeka iphinde ibaphathe futhi. " NgoJanuwari 6, bangu-4000 abantu abangenwe yiCovid-19 okwesibili okusho ukuthi lokhu kuvikeleka abantu ebebeba nakho uma beke bangenwa yigciwane kunciphile.  Besivele sazi ukuthi ukuvikeleka okukhona akuwona unomphela kodwa manje sibona sengathi ukuzishintsha kwegciwane kwenza ukuthi babe baningi abaphinde bangenwe yileli lesibili,“  kusho yena.