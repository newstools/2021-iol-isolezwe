UNGQONGQOSHE wezeMpilo, uDkt. Zweli Mkhize, uthi ekupheleni kuka-2021iningi labantu bakuleli lizobe seligonyelwe igciwane leCorona. Izolo, uMkhize ubekhuluma bukhoma nabantu bakuleli ngodaba oluthinta ukugomela iCovid-19. Uthe umnyango uhlela ukuba kuphele u-2021iningi labantu selilugomele lolu bhubhane. Uthe ngenxa yokubuka isimo esingesihle sokuhlasela kwegciwane kuleli bazama ukusheshisa izinhlelo zokuxoxisana nezinkampani ezihlinzeka ngemigomo ukuze usheshe ukutholakala kuleli. Uthe yize bebeke isigamu sesibili sonyaka ukuba kuqalwe ukugoma abantu kodwa benza imizamo yokuthi okungenani kube khona umgomo osuqaliwe ngoFebhuwari. Uthe uma umgomo usufikile bazoqala ngokugoma abasebenzi bezempilo ukuze umkhakha wezempilo kuleli ube nozinzo. Uthe bazobe sebedlulela kwabenza imisebenzi ebalulekile bese kulandela abaphila nezifo ezingamahlalakhona nabasengcupheni yokusheshe bahaqwe yiCorona. Uthe kunethimba lezingcichabuthopho lakuleli elihlanganiswe ngoSepthemba okuyilo elakha ikomiti eliluleka umnyango wakhe ngemigomo. Uthe vele kuno R1,8 billion ozothathwa kwisabelomali ozothenga umgomo ngaphezu kwemali esikhishwe iSolidarity Fund. UMkhize uveze ukuthi banezingxoxo nezinkampani eziningi ukuzama ukuthi umgomo usheshe uqale ukutholakala kuleli. “Siyaxosisana nabama-medical aids ukuba basebenzisane nohulumeni ukuze umgomo ufinyelele kubantu abaningi kanti sesivele sivumelene. Siyaxoxisana nabamabhizinisi ukuze nabo balekelele ukuze umgomo usheshe utholakale,” usho kanje. Uthe uma umgomo usufikile uzoyiswa kubantu ngezigaba kanti kuzoxhunyanwa nezinhlaka ezehlukene emiphakathini ukuze abantu bafundiswe ngawo futhi bawuthole kalula. Uthe bahlose ukuthi umgomo ufinyelele kubantu abangu-67% bakuleli uma usufikile. Ukhale ngokungashayi khona okubhalwa ezinkundleni zokuxhumana ngodaba lomgomo wathi benza konke okusemandleni ukusheshisa ukuletha umgomo. UMkhize uthe into eyenze ukuthi amanye amazwe akwazi ukuthenga imigomo eminingi, asheshe aqale, ukuthi anezinsiza kodwa nelakuleli bahlela ukuthi liwafice lawa mazwe uma seliwuqalile umgomo.