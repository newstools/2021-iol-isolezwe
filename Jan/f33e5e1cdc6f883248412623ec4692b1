IZIVALELE endlini iMeya yeTheku uMnuz Mxolisi Kaunda kulandela ukuhaqeka ngeCovid-19. Ngokwesitatimende esithunyelwe ngumasipala ngoLwesibili uKaunda uzivalele kwakhe njengokwemigomo ebekwe odokotela uma uthola ukuthi unaleli gciwane kodwa usawumqemane. UKaunda unxuse abantu ukuthi bagweme ukuhambela izindawo eziningi nokuhlangana nabantu uma singekho isidingo. “Isivuvu sesibili seCovid-19 sinamandla ngendlela yokuthi cishe sonke manje sinelungu lomndeni noma umngani oseke wahaqeka. Kumele sibambisane ukunqanda ukusabalala kweCovid-19 ngokulandela imigomo ebekiwe yokuzivikela,” usho kanje. UKaunda uxgeke labo abasabalalisa izindaba ezingamampunge zokuthi iCovid-19 isatshalaliswa ukufakwa kwezigxobo ze-5G eThekwini, okuqale ukwenziwa ngonyaka odlule. Ezinkundleni zokuxhumana kusabalale inkulumo eqoshiwe yekhansela le-ANC ku-ward 24, uMnuz Sifiso Mngadi esola ukufakwa kwe-5G ngokusabalala kweCovid-19 kuleli dolobha. Kule nkulumo eqoshiwe uMngadi uthi kumele kumiswe ukufakwa kwe-5G. UKaunda uthe kuyaphoxa ukuthi kunabantu abasabalalisa amanga ngeCovid-19. “Sisaqhubeka nokuholwa ososayensi kanye noMnyango wezeMpilo. Kuyishwa ukuthi kunabantu abaqamba amanga bematanisa ukufakwa kwe-5G neCovid-19. Lokhu kuzokwenza abanye bakholwe ukuthi asihambisani nentuthuko yezobuchwepheshe eThekwini,” kusho uKaunda. Babalelwa ku-12 601 abantu abahaqeke ngeCovid-19 kuleli izolo kanti leli gciwane selibulale abantu abawu-30 011 eNingizimu Afrika. 