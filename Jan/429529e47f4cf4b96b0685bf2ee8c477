UCHAZWE abemboni yamatekisi njengomholi obezithobile, esebenza ngokuzikhandla ngaphandle kokuchema uNgqongqoshe wezokuThutha, ukuPhepha nokuXhumana koMphakathi, uMnuz Bheki Ntuli ongasekho. ISouth African National Taxi Council (Santaco) KwaZulu-Natal ithe uNtuli unikele ngempilo yakhe ukuze isizwe siphephe. UNtuli ushone ngoMgqibelo esibhedlela esiseThekwini ngemva kokuhaqwa iCoronavirus. Uzongcwatshwa ngoLwesine kwakhe eMpangeni ngomngcwabo osezingeni lukahulumeni wesifundazwe esigabeni sokuqala. Kuzoqala inkonzo ezoba ngo-9 ekuseni ehholo lomphakathi eSikhaleni. Amafulegi azondizela phansi kuhlonishwa uNtuli okuwumyalelo kaMengameli Cyril Ramaphosa. Kuzolandelwa imigomo yomvalelandlini esigabeni sesithathu emngcwabeni Okhulumela iSantaco, uMnuz Sfiso Shangase uthe bagqemeke engeqiwa ntwala ngokushona kukaNtuli athe basebenze kahle naye kwaze kwaba uyashona. Uchaze uNtuli njengomholi obekhuthele, ekhaliphile futhi ezibambele mathupha engezwa ngabantu ngokwenzeka embonini. “Isosha lifele emsebenzini walo. Besigijima naye ngamaholidi okuphela konyaka eqinisa ezokuphepha emigwaqweni eqwashisa nangobhubhane iCorona. Ubekhuthele, esebenza ngokungachemi futhi ebambisene kahle nemboni yamatekisi,” kusho uShangase othe bazobukhumbula ubuhlakani namasu kaNtuli. UMnuz Msa Maphumulo ongusishlalo weNational Taxi Alliance (NTA) esifundazweni, uchaze uNtuli njengomholi obengachemile futhi engabheki ukuthi ungubani  uma ekusiza. “Ubelalela, umsindo mncane embonini kusukela ephethe. Silimele ngoba uma kunomsindo ubefika mathupha ame phakathi nendawo, angachemi alethe isisombululo,” kusho uMaphumulo. Okhulumela izikole ezifundisa ukushayela KwaZulu-Natal, uMnuz Mzwandile “MG” Zondi, uthe bagqemeke ingozi engeqiwa ntwala ngokushona kukaNtuli athe ufike emnyangweni wabagona baba yizingane zakhe. UZondi woBumbano Driving School Operators’ Association uthe uNtuli ubewukhathalele umphakathi kusukela kwezokuthutha kuze kuyofika ekuphepheni kwawo. “Ubewumuntu wabantu futhi ekhuthele. Kuzoba nzima ukuvala isikhala sakhe. Sifisa ozongena aqhubeke lapho egcine khona, anakekele le mboni ngezidingo zayo,” kusho uZondi. Lezi nhlangano zidlulise amazwi enduduzo emndenini, kubangani nakwi-African National Congress. Lezi zinhlangano zithe izibhelu zepolitiki zango-1995 eMtuba, ezaholela ekubulaweni kwamalungu amane omndeni kaNtuli, azimphendulanga umuntu ononya. UNdunankulu wesifundazwe uMnuz Sihle Zikalala ubonge uRamaphosa ngokunika uNtuli umngcwabo osezingeni lukahulumeni namazwi enduduzo aqhamuka nkalo zonke.