ZIZOJIKA izinto emkhakheni wezokuvakasha emuva kokusungulwa kweTourism Equity Fund, ezoxhasa amabhizinisi abamnyama abakulo mkhakha. Lesi sikhwama esinoR1.2 billion, sithulwe ngokusemthethweni izolo nguMengameli Cyril Ramaphosa. Sichazwe njengesikhwama esizoshintsha izinto emkhakheni wezokuvakasha ogcwele kakhulu ezinye izinhlanga. URamaphosa udonse ngendlebe osomabhizinisi abamnyama abasemkhakheni wezokuvakasha ukuthi bafake izicelo ukuze amabhizinisi abo axhaswe. “Lesi sikhwama sizoxhasa osomabhizinisi abasemakhaya, abasemalokishini nabanye abahlale bebukelwa phansi. Sifuna ukuletha uguquko emkhakheni wezokuvakasha, sandise amathuba omsebenzi, sifukule nomnotho wezwe. Kuyimanje lo mkhakha ulahlekelwe yinqwaba yamathuba omsebenzi kodwa sinethemba lokuthi uzosimama emuva kokudlula kweCovid-19,” kusho uRamaphosa. UNgqongqoshe wezokuVakasha uNkk, Mmamoloko Kubayi-Ngubane, uthe sekuyisikhathi sokuthi umkhakha wezokuvakasha ube nazo zonke izinhlanga zakuleli, abesifazane, abantu abasha, nabaphila nokukhubazeka. Uthe amabhizinisi azoxhaswa yilawo asemkhakheni wezokuvakasha okubonakalayo ukuthi azokwazi ukungenisa imali. UNgqongqoshe wamaBhizinisi amaNcane, uNksz Khumbudzo Ntshavheni, uveze ukuthi amabhizinisi abafuna ukuwaxhasa yilawo ahlalisa abantu okubalwa amhhotela, izindawo zokwenza izingqungquthela, amabhizinisi ahlela ukuhamba kwezivakashi namanye. Uveze ukuthi ibhizinisi lizoxhaswa ngemali efika kuR15 millon ezokhokhwa ezinyangeni eziwu-120 noma iminyaka ewu-10. Osomabhizinisi bayakwazi ukuqala ukukhokha emuva konyaka bebolekwe imali. Amabhizinisi azoxhaswa kufanele abe ngawabantu bakuleli futhi akhombise ukuthi azokwazi ukwenza imali. Uthe bazocathulisa nosomabhizinisi yonke indlela besebenzisana nezinhlaka ezihlukene. UMengameli weBlack Business Council (BBC), uMnuz Sandile Zungu, uthe bayakujabulela ukwethulwa kwalesi sikhwama futhi bazobe bekhona ukulekelela uma bedingeka. 