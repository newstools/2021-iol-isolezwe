ABASEBENZI abahlanza  amawodi eziguli ezineCovid-19, isibhedlela eKing Dinuzulu, balaxaze umsebenzi izolo ekuseni befuna ukunikezwa izimpahla zezokuzivikela, ezinjengalezo ezigqokwa ngabahlengikazi. Laba basebenzi bathi lesi sibhedlela asibanikezi izimpahla zokuzivikela ezifanele, ekubeni kuyibo abahlanza amawodi eziguli ezineCovid-19. Omunye wabasebenzi abakhulume nephephandaba izolo uthe baqashwe yinkampani enenkontileka nesibhedlela, ngesikhathi kuqala ukufakwa iziguli ezinaleli gciwane esibhedlela, umqashi wabo wabatshela ukuthi izimpahla zokuzivikela ezifanele bazozithola esibhedlela kodwa uma bezicela, bayazitshwa. " Umqashi wasikhombisa incwadi eyisivumelwano nesibhedlela. Sasilindele ukuthi sizofundiswa ukuthi kumele siwahlanze kanjani l amawodi kodwa akwenzekanga. Uma sicela izimpahla zokuzivikela siyazitshwa, onesi basitshela ukuthi sinomqashi wethu nguyena okumele asilethele lezo zinto, kanti thina satshelwa ukuthi umqashi uzoletha amakhemikhali okuhlanza, izimpahla zokuzivikela sizozithola esibhedlela. Izimpahla esisigqokayo siziwasha emakhaya kodwa abahlengikazi esisebenza nabo kula mawodi banezimpahla abazigqoka besebenza eziwashwa khona esibhedlela, ngoba kuyaziwa ukuthi kuyingozi ukuziwasha ekhaya. Okunye okusicasulayo ukuthi asitshelwa nokutshelwa ukuthi leli wodi elabaneCovid-19 , sithola ngendlela.  Sifuna ukwazi ukuthi eyethu impilo ayibalulekile yini. Abahlengikazi nodokotela abalokothi bangene emawodini uma engahlanziwe kodwa thina uma sekumele sivikelwe, kukhonjwa umqashi naye akhombe isibhedlela. Ukuyeka kwethu ukusebenza besifuna ukucaciseleka ngoba onesi basitshela ukuthi asisebenze ngoba siholelwa yintela yabo, kungenjalo kuzonqanyulwa inkontileka yenkampani yethu,"  kusho yena. UMnuz Prince Mthalane unobhala weNehawu eThekwini, uthe laba basebenzi nakuba bengewona amalungu enyunyana yabo kodwa le nyunyana ibikelwe ngalolu daba. " Abasebenzi bathi akuzange kulandelwe imithetho elandelwayo yokuthi okubonakala sengathi basengcupheni, okungaba abanezifo ezingamahlala khona nasebekhulile, bangafakwa kula mawodi. Bathi babona sengathi kwakumele kube nokuqeqeshwa mayelana nokuthi bawahlanza kanjani lamawodi  nokungenziwanga. Sikwazile ukukhuluma nabasebenzi ukuthi babuyele emsebenzini bese belinda izinhlaka zonke ezithintekayo, ukuze lolu daba lukhulunywe,"   kuchaza uMthalane. UMnuz Ntokozo Maphisa okhulumela uMnyango wezeMpilo kulesi sifundazwe, uthe abasebenzi bebengatelekile futhi abazange bayeke ukusebenza kodwa kube nomhlangano obungagunyaziwe osheshe wahlakazwa. “ Bekunokungaboni ngasolinye phakathi kwenkampani enenkontileka nomnyango nabasebenzi bayo . Zombili izinhlaka ezithintekayo zixoxisene. Umqashi wabasebenzi uyalelwe ukuthi abhalele abaphathi besibhedlela, umbiko ochaza kabanzi ngokwenzekile,”  kusho uMnuz Maphisa. 