ZITHELA izithelo ezinhle izinhlelo zeTransnet zokulwa nokwebiwa kwamakhebuli emuva kokuboshwa kwabasebenzi abane bale nkampani abasolwa ngobugebengu. Laba basebenzi abasebenza kwaTransnet Freight Rail bavele enkantolo yeMantshi yasePiloti ngamacala okweba amakhebuli. Esitatimendeni esithunyelwe yiTransnet kuvela ukuthi abasebenzi baboshwe ngoLwesithathu eKoedoespoort Infrastructure depot, yithimba eliyisipesheli elilwa nobugebengu obusezingeni eliphezulu elihlanganisa onogada bakwaTransnet noKlebe. Ukuboshwa kwalaba basebenzi kulandela ukuboshwa kwabanye abantu ababili ngeledlule. Ababoshwa ngeledlule babesendleleni eya lapho kudayiswa khona izinsimbi behamba ngeloli eligcwele amakhebuli akwaTransnet. Kuthiwa emuva kokuboshwa kwalaba kuye kwaboshwa abanye ababili akade behleli nemiphongolo ogcwele amakhebuli amasha namadala akwaTransnet. OKlebe baqhubekile nokuphenya kwase kutholakala ukuthi ababoshiwe bebesebenzisana nabasebenzi bakwaTransnet kwase kuboshwa abane ngoLwesithathu. UNksz Ayanda Shezi okhulumela iTransnet uthe baqale ukusebenzisana noKlebe ngoba bebona ukuthi ziyanda izigameko zokwebiwa kwamakhebuli. “Phakathi kuka-Ephreli 2019 noJanuwari 2020 iTransnet Freight Rai (TFR)l ilahlekelwe u-354 227 meters wamakhebuli, okuphazamise ukuhamba kwezitimela eziwu-21 ngosuku. Ngonyaka odlule iTFR ibe nezigameko eziwu-5 138 zokwebiwa kwamakhebuli, ukulinyazwa kwengqalasizinda nokusikwa kwamakhebuli ngamabomu. Ukuboshwa kwabasolwa kukhombisa ngokusobala ukuthi ngeke sikubekezelele ukukhinyabezwa komnotho okwenziwa wukwebiwa kwamakhebuli nokulinyazwa kwengqalasizinda,” kusho uNksz Shezi. Uthe balindele ukuthi kuboshwe abanye abantu ngoba uphenyo lusaqhubeka. Ucele abantu ukuthi babike izigameko zobugebengu obuthinta ingqalasizinda yakwaTransnet ngokushayela u-0800 203 843. 