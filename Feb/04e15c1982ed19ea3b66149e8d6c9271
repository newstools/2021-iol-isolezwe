UFISA ukuguqula isimo sempilo yakubo sibe ngcono, umfundi ophila nokukhubazeka obaqwaqwade bonke emakhanda KwaZulu- Natal kwi-Sign Language. USinoyolo Ngubane (18) wakwaMnyandu eLandskop ngaseMgungundlovu obefunda KwaThintwa School for Deaf okuyisikole sabangezwa, uthole isimemo sikaNgqongqoshe weMfundo eyiSisekelo uNkk Angie Motshekga njengomfundi ophase ngamalengiso lesi sifundo  ukubadlula bonke esifundazweni. Uthe isimo sakubo yisona ebesimenza  azimisele kakhulu yize bekunzima ngenxa yegciwane i-Covid 19. "Ukungasebenzi kwabazali bami  kwenze isimo sasekhaya saba nzima kakhulu, kodwa ngiyafisa ukusiguqula.  Ngifuna umfowethu  omncane angaluzwa lolu sizi  uma sengisebenza,” kusho uSinoyolo. Uthe umvalelandlini  umphazamise kakhulu  ubeze asizwe umzala wakhe, wakhala nge-Internet athi ayibonwa ngakubo obekwenza kube nzima kakhulu ukufunda. “Bengingakaze ngicabange ukuthi ngizothola isimemo sikangqongqoshe, ngijabule kakhulu.  Ngisifakile isicelo emanyuvesi ahlukene, sokuba uthisha, usonhlalakanhle noma intatheli.  Ngifuna ukubuya ngizofundisa i-Sign Language kulesi sikole, ngingagcini lapho ngiyosebenzela izinkampani ezinkulu ngifundise kuzo lesi sifundo ukuze abantu basiqonde,” usho kanje. Unina uNksz Nonhlanhla Ngubane uthe indodakazi yakhe ibizimisele kakhulu. “Bengazi ukuthi uzophasa. Ayikho into ayithanda njengokufunda. Uma ezihlalele ekhaya uhlezi  ephethe ipeni nephepha kukhona okuthile akubhalayo noma abuke i-TV. Ngijabule kakhulu ngiyethemba isimo sasekhaya sizoguquka ekuhambeni kwesikhathi okuyinto eyisifiso sakhe,”   kusho uNksz Ngubane. Uthishomkhulu kulesi sikole uDkt  Mavis Naidoo uncome ukusebenza kothisha nokuzimisela kwabafundi. “Bekunzima kakhulu.  Yize sijwayele ukwenza kahle  ngoba sivamise ukuthola u-100%, kodwa ngenxa ye-Covid 19 ngonyaka odlule kudingeke sisebenze ngokwengeziwe sishintshe indlela esenza ngayo. Othisha nabafundi basebenze ngokuzikhandla,”  kusho uDkt Naidoo. 