UKUNGABIKHONA kwemali eyanele ohlelweni lwezokuthuthwa kwabafundi uma beya noma bebuya esikoleni kushiya inqwaba ilubhada ngonyawo amabanga amade. Bangaphezu kuka-170 000 abafundi okumele ngabe bayasizakala ohlelweni lwezokuthutha kodwa umnyango ukwazi ukuhlinzeka ngezokuthutha abawu-42 000. Njengamanje uMnyango wezokuThutha KwaZulu-Natal uhlinzekwa uR366 million ngohlelo iLearner Transport Fleet  kodwa uma ushaya izibalo uthi ingaphezu kukaR1 billion imali edingekayo. Ibamba likangqongqoshe wezokuThutha, ukuPhepha nokuXhumana koMphakathi, uMnuz Kwazi Mshengu, uthe lolu hlelo lwezokuthutha lulekelela umfundi angahambi ibanga elide ngezinyawo eya noma ebuya esikoleni. UMshengu uthe lugwema nokuthi umfundi afike esikoleni ekhathele, engasakwazi ukulandela akufundiswayo kugcine sekuphazamiseka nendlela aqhuba ngayo ezifundweni zakhe. “Lolu hlelo lubalulekile kodwa ukushoda kwemali kwenza singakwazi ukuthutha bonke abafundi. Sikhuluma nezinhlaka zikahulumeni ukuthi sithole imali ethe xaxa ukuze sithuthe abafundi ngendlela efanele,” kusho uMshengu. Ungqongqoshe uthe uhulumeni wathatha isinqumo sokulekelela abafundi abahamba amabanga amade ngeLearner Transport. NgoLwesibili, umnyango namaphoyisa omgwaqo bahlole inqwaba yamabhasi athutha abafundi ukuthi asesimeni esikahle yini ukwenza lomsebenzi. Uhlelo lokuhlola belwenziwa kwaRoad Traffic Inspectorate ePort Shepstone. UMshengu uthe lapha bebezobhekisisa lamabhasi ukuthi akulungele yini ukuba semgwaqweni athuthe abafundi ngoFebhuwari 15. La mabhasi afuthwe nangesibulali magciwane. Lo mnyango uthi zonke izimoto ezithutha abafundi zizohlolwa ngaphambi kokuvulwa kwezikole. Ukwenza lokhu ngoba uthi awufuni kube nezingozi emgwaqweni ngenxa yokuthi izimoto ezithutha abafundi azikulungele ukwenza lo msebenzi. UMshengu ugculisekile ngesimo samabhasi ahloliwe athe amanye awo ngawakwaMaphumulo. Uthe kuyajabulisa ukubona umuntu omnyama onamabhasi abalelwa ku-90.