IDLULE nababili bandawonye ingozi yeveni eyenzeke ngaseNkanini eMuden ngaphandle kwaseGreytown. Kule ngozi eyenzeke ngeSonto ntambama kushone ababili bakwaZakwe abebehamba ngeveni. Ngokuthola kweSolezwe ingozi yenzeke ngabo 6 ntambama emgwaqeni u-R74. Kule moto kuthiwa bekunabantu abathathu, oyedwa ushonele endaweni yesigameko, omunye washonela esibhedlela. Osindile kuthiwa usesimeni esibucayi esibhedlela. Umthombo weSolezwe ocele ukungadalulwa uthe imoto iphaphalazile yaphuma emgwaqweni.  Isolezwe lithole ukuthi akukhona okokuqala kuba nalolu hlobo lwengozi kule ndawo ngenxa yamajika amaningi emgwaqweni. Okhulumela amaphoyisa KwaZulu-Natal uCaptain Nqobile Gwala uthe amaphoyisa aseMuden aphenya icala lokubulala ngokungenhloso. Olimele kule ngozi uselashwa esibhedlela. Imizamo yeSolezwe yokuthola umndeni wabashonile, ayizange iphumelele izolo njengoba izinombolo zomndeni bezingatholakali kwaze kwashaya isikhathi sokushicilela. 