NGEKE kube nobukhazikhazi uma uMengameli Cyril Ramaphosa, esethula inkulumo yakulo nyaka ayibhekise esizweni, iState of the Nation Address (Sona) ngelizayo. Ngenxa yokudlanga kwesivuvu sesibili segciwane iCorona, iPhalamende selithathe isinqumo sokwenza umcimbi omncane, ongenabo ubukhazikhazi obujwayelekile. Inkulumo kamengameli ebhekwe ngabomvu, ingoFebhuwari 11. Okhulumela iPhalamende uMnuz Moloto Mothapo, uthe kuzovunyelwa abantu abangu-50 kuphela ukuba bayithamele bukhoma inkulumo ePhalamende. “Ngeke ubekhona ukhaphethi obomvu, ngeke futhi abezombutho wokuvikela beshaye ujenga njengokujwayelekile, lapho bebingelela khona umengameli.” Ngokujwayelekile lo mcimbi uhanjelwa amalungu ePhalamende angaphezu kuka-400 nezicukuthwane okubalwa kuzo ondunankulu bezifundazwe namajaji. UMothapo uthe amalungu ePhalamende azoba yingxenye yokuzobe kwenzeka kule nkulumo ngokusebenzisa ezobuchwepheshe. “Ngenxa yesibalo esincane sabantu abazovunyelwa ukungena ePhalamende, ezinye izinto eziningi ezijwayele ukwenziwa uma kunale nkulumo, ngeke zenziwe. “Ngeke sibe nayo imbongi  nemiviliyelo yabombutho wezempi. Ezinye izinto ezijwayele ukwenziwa zizokwenziwa kusetshenziswa ezokuxhumana. UMothapo uthe ngalokhu iPhalamende lizokonga imali eningi ngenxa yokuthi inkulumo yalo nyaka izohanjelwa abantu abancane. “Kubhekwe ukuthi umcimbi wokwethulwa kwale nkulumo  udle iPhalamende uR2.2 million. Ngenxa yokushoda kwemali ezweni, iPhalamende lihlezi lizama ukwehlisa imali eliyisebenzisayo.” Inkulumo izosakazwa bukhoma ezinkundleni zokuxhumana zePhalamende. 