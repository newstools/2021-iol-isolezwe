ININGIZIMU Afrika ilahlekelwe wuR300 billion obuzongena esikhwameni sikahulumeni ngenxa yokuvalwa kokudayiswa kukagwayi notshwala. Lezi zindaba zivele kwiWebinar yangoLwesithathu ebibheka umonakalo owenziwa wukudayiswa kwempahla yomkokotelo emnothweni wakuleli. Isikhulu seBusiness Leadership South Africa (BLSA), uNksz Busi Mavuso, sithe yisikhathi esibi lesi sokuthi iNingizimu Afrika ibhekane nenkinga yokudayiswa kwempahla yomkokotelo ngoba lokhu kusho ukuthi umnotho ngeke uhlomule ngalutho. UNksz Mavuso uthe bazimisele ukulekelela iSouth African Revenue Services (SARS) ukuze ibophe osomabhizinisi abashushumbisa impahla yomkokotelo bagcine bengasayikhokhi intela. “Kulo nyaka sesilahlekelwe wuR1.2 billion obuzoqoqwa ukube bekudayiswa utshwala nogwayi noma le mpahla ibingena ngokusemthethweni kuleli. I-SARS isitshela ukuthi kulo nyaka imali eyiqoqayo izoshoda ngoR300 billion ngenxa yokuthi ibingakwazi ukuqoqa intela yotshwala nekagwayi ngesikhathi sokuvalwa kwezwe. Sizimisele ukulekelela ekulweni nenkinga yokudayiswa kukagwayi notshwala komkokotelo,” kusho uNksz Mavuso. UMnuz Kurt Moore, oyisikhulu esiphezulu seSouth African Liqour Brand Association, uthe ukuvalwa kwabadayisi botshwala abasemthethweni yikona okuchumise izigebengu ezidayisa obomkokotelo. “Uma uhulumeni evala ukuthi abadayisi abasemthethweni basebenze usuke evulela izigebengu ithuba. Ziyagqekeza ezindaweni zethu bese zidayisela abantu utshwala ngemali ephindaphindwe kathathu. Lokhu akulimazi thina kuphela kodwa kulimaza nemizamo kahulumeni yokuqoqa intela ngoba izigebengu aziyikhokhi intela,” kusho uMoore. UMnuz Yusuf Abramjee, ongumsunguli weTax Justice South Africa, ucele uhulumeni ukuthi ashaye umthetho ozocacisa ngentengo yephakethe likagwayi ukuze abawudayisa ngemali encane basheshe babonakale ukuthi yilabo abawuthenga ezigebengwini. UMnuz Zacharia Motsumi, ongumqondisi weSouth African Tobacco Transformation Alliance, ukhale ngokuthi abadayisa ugwayi womkokotelo bayabawisa ngoba kuyimanje sekuphele imisebenzi ewu-30 000. UMnuz Abraham Nelson, oyinhloko yeConsumer Goods Crime Risk Initiative, ugqugquzele abantu ukuthi babike abadayisa impahla yomkokotelo ngoba basuke benza ubugebengu. Uthe akusiwona umsebenzi wamaphoyisa kuphela ukulwa nempahla yomkokotelo edayisa kuleli kodwa nomphakathi kufanele uyeke ukuyithenga, ubampimpe nabayidayisayo. Naye ucele uhulumeni ukube abeke intengo esemthethweni yemikhiqizo ethile ukuze kuzoshesha kucace kubantu ukuthi impahla abayithengayo ngeyomkokotelo noma isemthethweni. Abafuna ukubika ukudayiswa kwempahla ewumkokotelo bangashayela u-0861 191 726 noma bathumele i-email ku-crime@cgcsa.co.za. 