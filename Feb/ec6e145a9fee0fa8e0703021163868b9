UPHIKO lwezimpesheni kuleli iSouth African Social Security Agency (Sassa), luchitha imibiko esatshalaliswe ezinkundleni zokuxhumana mayelana nokuphelelwa yisikhathi kwamakhadi abahola izibonelelo zikahulumeni. Esitatimendeni seSassa,  uphiko luthi kungamanga okubhalwa ngabathile baze bakusabalalise ezinkundleni zokuxhumana, okokuthi amakhadi ngeke esasebenza uma kuze kwashaya uMashi 31. “Lokhu okushiwoyo akusilona iqiniso. Amakhadi azoshintshwa njengokudalula kweBhange lombuso kuleli. Kodwa alukho usuku noma isikhathi esisanqunyiwe sokwenza lokhu.  Umphakathi uyokwaziswa ngokushintshwa kwamakhadi uma sekufike isikhathi ,“ ngokombhalo wesitatimende esikhishwe yiSassa. Ngokwesitatimende, abahola imali yesibonelelo banelungelo lokuzikhethela indlela abafisa ukuhola ngayo, ngakho akekho ophoqiwe ukuthi asebenzise iposi noma ashintshele emabhange. Siqhuba sithi abahola emaposini besebenzisa amakhadi akwaSassa, bazoqhubeka nokuhola kanjalo nangale kuka- Ephreli kuze kube kukhona abaziswa khona. Lolu phiko luphinde lwakhumbuza abahlomula kulezi zibonelelo ukuthi abaphoqelekile ukuma emigqeni emide bayokhipha imali yabo ngesikhathi ingena, ngoba uma imali isingenile kwi-akhawunti yomuntu usuke esengayikhipha noma yingasiphi isikhathi athanda ngaso. Impesheni yabadala izoqala ukuholwa ngoLwesithathu, ngoLwesine kuqale eyabagulayo nabakhubazekile bese kuthi eyesibonelelo sezingane iqale ukutholakala ngoLwesihlanu.