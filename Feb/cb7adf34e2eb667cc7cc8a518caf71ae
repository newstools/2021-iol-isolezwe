UDUTSHULWE amahlandla amane ekhanda phambi kwabazukulwana bakhe owesifazane osekhulile eMakhabeleni, eKranskop ngoLwesihlanu, entathakusa. UNkk Thulisile Bavikile Dlomo uMaKhoza (79), ungenelwe ngamadoda amabili elele, akhahlela isicabha angakhuluma lutho amdubula, washonela endlini. Izingane ebezilele noNkk Dlomo ngenkathi ebulawa, zizalwa umzukulu wakhe okuthiwa uziphilisa ngokubamba amatoho emphakathini. Zonke izingane zikhe kuthiwa sezashona. Sishiye umphakathi uthukile lesi sigameko njengoba abantu endaweni bethi kuyaqala ukuthi kudutshulwe kubulawe umuntu omdala. Izingane ezimbili ebezilele noNkk Dlomo, zineminyaka ebalelwa kwemihlanu, kuthiwa zitshele omakhelwane ukuthi la madoda aphume abaleka ngemva kwalesi sehlakalo. Indaba yokusocongwa kukaNkk Dlomo ize yaziwa omakhelwane ngabo-6 ekuseni, nakhona betshelwa yizingane ezithe ukhokho wazo ushonile. Kube yingaleso sikhathi lapho kuthintwe khona izihlobo endaweni,  ubuholi bomphakathi namaphoyisa. Ikhansela lendawo uMnuz Sandile Xulu, lithe likhihle isililo ngenkathi linyathela emagcekeni omuzi kaNkk Dlomo, libona abazukulwana bakhe abashiye emhlabeni. UXulu the imphathe kabi indlela enesihluku okubulawe ngayo uNkk Dlomo obengesenabani. Uthi ayaziwa imbangela yalokhu kubulala. “Bekukhona nokugula esalukazini futhi bese sidondolozela ngenduku uma sihamba. Izingane zaso zashona zonke, bese sizihlalela nabazukulwana baso abaneminyaka elinganiselwa kwemihlanu,” kusho uXulu. Uthe ufice abazukulwana bakaNkk Dlomo, bebedlala nezingane zomakhelwane egcekeni ngenkathi ezobhonga emswaneni. Uthe lezingane bezibukeka njengabantu esingabathikamezanga isehlo sokusocongwa kukakhokho wazo. Induna yendawo uMnuz Bhekukwenza Dlomo, ithe ayinalo ulwazi ngokuholele ekusocongweni kukaNkk Dlomo. Uthe uqhelelene nomuzi kamufi kodwa okwenzekile kubethuse kakhulu. “Ugogo ohlaselwe wabulawa, obesekhulile impela. Kusishiye sithukile okwenzekile siwumphakathi,” kusho uDlomo. Okhulumela amaphoyisa esifundazweni uCaptain Nqobile Gwala, uthe kuvulwe icala lokubulala kanti liphenywa amaphoyisa aseKranskop.  