UMENGAMELI we-Economic Freedom Fighters uMnuz Julius Malema ukhwele wadilika kwinkantolo yoMthethosisekelo ngesikhathi ephendula inkulumo kamengameli Cyril Ramaphosa ebhekiswe esizweni eyisola ngokuzifaka kwezepolitiki kuleli. Ngaphambi kokuthi angene kwinkulumo kaRamaphosa uMalema uqale wasola umengameli ngokuvikela izifiso zabamhlophe kuleli ngokunjalo nokuqinisekisa ukuthi bayaceba ngesikhathi izwe libhekene nobhubhane iCovid-19. “Ngaphansi kobuholi bakhe, abantu abawu-2 million ababenemsebenzi ngesikhathi engena ehhovisi likamengameli abasenayo. Kufanele uzisole wena ngokuthi abantu abawu-2 million sebelahlekelwe yisinkwa,” usho kanje. UMalema uthe uRamaphosa nekhabhinethe yakhe basaqhubeka nokushaya udaka kwezomnotho njengoba izwe likhungathwe yiCovid-19 nyakenye kanti livele libhekene nenzikamnotho. Uthe bahlulekile ukubhekela abantu boHlanga ngesikhathi sobhubhane kunalokho babhekele izisu zabamhlophe nabamazwe angaphandle njengoba bethenge izinsiza zokuvikela abasebenzi bezempilo kwiCovid-19 emazweni angaphandle. “Nichithe uR30 billion nithenga izinsiza zokuvikela abasebenzi kwiCovid-19, lokhu kwahlomulisa izinkampani zangaphandle. Kwala ngisho izinkampani zakuleli zifuna ukukhiqiza lezi zinsiza nazishaya indiva ngoba nibhekela izifiso zezinkampani zangaphandle,” usho kanje. UMalema uphinde wathi inkohlakalo ibukeka ikhuphuka ngaphansi kukaRamaphosa. Uthe inkohlakalo evundululwe yiSpecial Investigative Unit kumathenda eCovid-19 iwubufakazi bokuthi isanuka phu inkohlakalo kuhulumeni oholwa uRamaphosa. “Nakuba bukhona ubufakazi ngenkohlakalo ngamathenda eCovid-19, inhlangano yezokushushisa ayikabophi futhi ayikagwebi nesisodwa isikhulu sikahulumeni.” Uthe ngenxa yalokhu sebebhalele iPhalamende ukuthi kumele zihlale obala zonke izinkontikela ezithinta iCovid-19. Ngesikhathi ekhuluma uMalema ubelokhe egcizelele njalo ukuthi uyamhlula umsebenzi wobumengameli uRamaphosa. Engena odabeni olusematheni kulezi nsuku oluphakathi kwalowo owayengumengameli wakuleli uMnuz Jacob Zuma, ikhomishini kaZondo kanye nenkantolo yoMthethosisekelo uMalema uthe ngeke besakuziba ubufakazi bokuthi kunamaJaji athengiwe kuleli. “Ngeke sisaziziba izinsolo  zokuthi kunamaJaji aseke agwazelwa ngezinhlelo zeState Security Agency, ngokunjalo nangeminikelo yeCR17 esesaziyo ukuthi kwakuwumkhankaso wenkohlakalo nokushushumbisa izimali. Amajaji kumele azi ukuthi awekho ngaphezulu komthethosisekelo. Ungaba yijaji kodwa awuyena uNkulunkulu...akumele bazitshele ukuthi bangakwazi ukuguqula umthethosisekelo bathathe amalungelo abantu,” usho kanje. UMalema uqhube ngokuxwayisa amajaji “ambalwa” ukuthi uma eqhubeka eziphathisa okomthetho, engadlulisi umthetho obhaliwe, abantu ngeke bakumele lokho. “Amajaji nawo ayaphenyeka, akumele azitshele ukuthi angaphezu komthetho.”