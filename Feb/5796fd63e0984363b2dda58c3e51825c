SINGENISWE egunjini labagula kakhulu esibhedlela iSilo samaBandla, uGoodwill Zwelithini kaBhekuzulu, ngenxa yokuxinwa isifo sikashukela. Lezi zindaba zivezwe uNdunankulu kaZulu, iNkosi Mangosuthu Buthelezi esitatimendeni, izolo. UButhelezi uthe iMbube inesifo sikashukela ngakho izinga likashukela wayo liqashiwe ngodokotela. “Emasontweni ambalwa edlule, kulethe ukukhathazeka ukushintshashintsha kwezinga likashukela leSilo, kwadingeka ukuba sivakashele esibhedlela eZululand,” kusho uButhelezi. Uthe ngeshwa le nkinga ayixazululekanga, kwaphoqeleka ukuthi iMbube ibuyiselwe esibhedlela ukuze kuzinziswe izinga likashukela. “Odokotela babone kukuhle ukuthi iSilo singeniswe egunjini labagula kakhulu khona kuzobhekwana kahle nesimo saso,” kuchaza uButhelezi. Uqinise isizwe sonkana ukuthi iSilo sithola unakekelo olufanelekile njengenhlala yenza. UButhelezi udalule nokuthi uNgqongqoshe wezeMpilo uyazi ngalezi zinhlelo eziqhubekayo zokulashwa kweMbube esibhedlela. Uqhube wathi luphathwa ngobunono udaba lokungabi nozinzo kwashukela emzimbeni womuntu ngenxa yobungozi obulethwa ubhubhane olukhona manje. Uveze nokuthi kuyaziwa ukuthi ososayensi bayaxwayisa ngokuthi isifo sikashukela singesinye sezifo ezingamahlalakhona esibucayi. 