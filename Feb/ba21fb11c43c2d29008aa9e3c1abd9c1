NONTUTHUKO NGUBANE KUBE muncu izolo abenkampani yamabhasi iGreyhound, bememezela ukuthi bayayivala inkampani ngo-Febhuwari 14. Le nkampani izolo imemezele kwi-Twitter ukuthi ngeke isaqhubeka nokusebenza. Ibisineminyaka engu-37 isebenza ukuthutha abantu bakuleli ngamabhasi. La mabhasi abesebenza kakhulu ukuthutha abantu abaya kwezinye izifundazwe, nabaya nakwamanye amazwe. Ukuhamba kwabantu beya kwezinye izifundazwe kuke kwavalwa kuleli ngesikhathi kuqala ukuhlasela kweCovid-19 kuleli. Yize bengasishongo isizathu ngokuvalwa kwabo abakwaGreyhound kodwa kunezinsolo zokuthi igciwane icorona, libe nomthelela ekutheni bavale. “IGreyhound neCitiliner iyavalwa. Sizosebenza kuze kube uFebhuwari 14 nonyaka. Abagibeli abesethenge amathikithi ngaphambi komhlaka-14, bazobuyiselwa imali yabo. Sicela baxhumane ne-call centre yethu kwethi:087 352 0352 noma bathumele i-email ku: refunds@greyhound.co.za, ”  kusho abakwa-Greyhound ku-Twitter wabo. “Kube yintokozo ukuba sinihambise ezindaweni ezehlukene eNingizimu Afrika eminyakeni engu-37. Siyabonga kubagibeli bethu ngokusiseka,” kusho abakwa-Greyhound. Bekhipha lesi simemezelo kuvele kwaba muncu ezinkundleni zokuxhumana, iTwitter neFacebook abantu bekhala ngakuvalwa kwala mabhasi . UMasi Vodloza uthe: “Kwaze kwabuhlungu, kade ngangisebenzisa amabhasi akwa-Greyhound. Yilona bhasi ebengilikhonzile.” UPrecious Kunene uthe: “Ngabe kungcono ukube ngamanye amabhasi ayi lawa ngoba abesiphethe kahle. Abantu bazolahlekelwa nayimisebenzi nje.” 