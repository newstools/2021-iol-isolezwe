“ASISUKI kuleli  sango  lenyuvesi kuze kube iziphathimandla zihlangabezana nesikufunayo.” Abesho kanje  amalungu angu-44 omkhandlu omele izitshudeni e-University of KwaZulu-Natal abeqhinqe nezimpahla zawo zokulala esangweni elikhulu, ophikweni lwayo oluseWestville izolo. Zifuna inyuvesi ibuyise zonke izitshudeni ezindaweni ezihlala izitshudeni UNobhala wesigungu uPhilani Mncwango, uthe selokhu behlale ngaphandle kwamasango kusukela ngoMsombuluko balala khona ngoba bafuna ukubonisa ulaka labo ngezinqumo ezicindezela izitshudeni ezathathwa yinyuvesi. “Inyuvesi yathatha isinqumo sokuthi izomukela izitshudeni ezingu-13 000 kuphela ezindaweni zokuhlala izitshudeni kulo nyaka kuhlanganisa zonke izikhungo zayo.  Lesi isibalo sincane kakhulu ngoba kusona kukhona nezitshudeni ezizokwenza unyaka wokuqala nasebebuya,” kusho uPhilani Uthe ngesikhathi elakuleli likuthaqa, inyuvesi yaqhubeka nokukhokhisa izitshudeni imali yokuhlala endaweni ehlala izitshudeni yize kukhona ezagcina ukuhlala ngoMashi kuqala uthaqa. “Sifuna inyuvesi ibuyisele izitshudeni imali yazo ikakhulu lezo ezingakhokhelwa esikhwameni sezitshudeni, i-National Student Financial Aid Scheme kwazise abaxhaswe yilesi sikhwama uNgqongqoshe uDkt Blade Nzimande wathembisa ukuthi bazokhokhelwa.  Ngokwazi kwethu imali yokuhlala ibalwa ngosuku oluhlalile ngakho okwenziwa yinyuvesi kuwukuqola izitshudeni ilanga libalele,”  kusho uPhilani Okunye abakhala ngako bathi inyuvesi yasihlaba inhlali isiphakamiso sezitshudeni sokuthi yesule u- 50% wemali ekweletwa izitshudeni yanyakenye elakuleli libhekene nezinselelo zokwehla komnotho nokulahleka kwemisebenzi ngenxa yobhubhane i-Covid 19, okugcina sekwenyusa umthwalo kubazali. Bakhala nangohlelo lokubhalisa ngezobuchwepheshe abathi luzodida izitshudeni ezizokwenza unyaka wokuqala,banxusa inyuvesi ukuthi kulezi zitshudeni isebenzise uhlelo olujwayelekile.  Lezi zitshudeni zithe abaholi bazo bayaxoxisana neziphathimandla, kanti zizoqhubeka nokulala emasangweni kuze kube inyuvesi ihlangabezana nezikufunayo. Obambe njengoMqondisi ophikweni lwezokuXhumana e-UKZN uNksz Normah Zondo uthe bayaxhumana nobuholi bezitshudeni ngezikhalo zabo. “Sinethemba lokuthi isixazulula sizotholakala, okuzovunyelwana ngakho kubekwa obala ngesikhathi esifanele,”  kusho uNksz Zondo. 