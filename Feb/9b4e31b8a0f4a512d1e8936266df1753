KUNXUSWE abaholi ukuba basike iphethini kobeyimeya kamasipala wesifunda iKing Cetshwayo, uNksz Nonhle Mkhulisi, bahambele kude nenkohlakalo. Izikhulumi ebezishiyelana inkundla enkonzweni yokuphelezela uNksz Mkhulisi izolo, zithe ziyazigqaja ngokuthi uze washona kungakaze kube khona ifu lenkohlakalo yize ebeseke waba sezikhundleni isikhathi eside. UNksz Mkhulisi obeyilungu lesigungu esiphezulu kwi-ANC KwaZulu-Natal, ubekwe endlini yakhe yokugcina eMelmoth, izolo. Ushone ngesonto eledlule kulandela ukuhaqwa ubhubhane, iCorona. Ibandla abekhonza kulo i-United Congregational Church of SA, lithe liyaziqhenya ngokuthi empilweni yakhe, uNksz Mkhulisi akakaze amantaniswe nenkohlakalo. UNksz Mkhulisi ubeyilungu lesiShayamthetho saKwaZulu-Natal, ngaphambi kokuthi aqokelwe kwesobumeya ngo-2016. UNdunankulu waKwaZulu-Natal uSihle Zikalala, unxuse abanye abaholi ukuthi babukele kuNksz Mkhulisi, bangazibandakanyi nenkohlakalo. “UNksz Mkhulisi ubekuqonda ukuthi ukuba sezikhundleni akusho ukuthi abantu kufanele basebenzise lezo zikhundla ukuzicebisa bona. Ubekuqonda ukuthi okubalulekile ukuthi kushintshwe izimpilo zabantu. “Ubazi kahle ukuthi abantu ababalulekile yilaba abadilikelwa yizindlu uma kuna imvula, abangenamanzi, yilabo abangakaze basebenze impilo yabo yonke, labo abaphila ngempesheni kanye nabaswele, ” kubeka uNdunankulu uZikalala. UZikalala unxuse abebehambele umgcwabo ukuba bahloniphe impilo kaNksz Mkhulisi, ngokuthi beqhubeke nokulwa nokusabalala kobhubhane. UNksz Mkhulisi ubehamba phambili emizameni yokunqanda iCorona komasipala abangaphansi kwesifunda, iKing Cetshwayo. “Asiqhubekeni nokuzivikela kuleli gciwane ngokuthi sifake izifonyo, sigeze izandla, siphinde senze isiqiniseko sokuthi siyaqhelelana nabanye.” UZikalala ubuye wancoma igalelo likaNksz Mkhulisi ekukhuliseni i-ANC. UNksz Mkhulisi uke waba ngusihlalo we-ANC esifundeni iMusa Dladla, ngaphambi kokuthi aqokelwe kwisigungu esiphezulu se-ANC.