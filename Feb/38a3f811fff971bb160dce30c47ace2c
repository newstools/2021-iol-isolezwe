UMENGAMELI Cyril Ramaphosa ugqugquzele abafundi abafeyile u-matric ukuthi bangalilahli ithemba kodwa baphinde bazame nakulo nyaka. Ubekhuluma emhlanganweni iLekgotla yoMnyango weMfundo eyisiSekelo ebibanjwe ngohlelo lwezobuchwepheshe izolo. Uthe ukungaphumeleli akusho ukuphela komhlaba kodwa kusho ukuwa okwesikhashana okuyilapho ongafunda khona uvuke uzithathe. “Uma sifuna ukuthuthukisa izwe, sidinga ukunikeza intsha imfundo eseqophelweni eliphezulu engayilungeseleli kuphela izinselelo zamanje, kodwa eyilungiselela amathuba angomuso,” kusho uRamaphosa. Uhalalisele u-matric wanyakenye ngokuthola imiphumela egculisayo yize elakuleli lingelinye lamazwe abhekene nesikhathi esinzima sokugasela kobhubhane iCorona. Uthe imiphumela etholwe abafundi baka-matric mihle kakhulu uma kubhekwa ukuphazamiseka emkhakheni wezemfundo okudalwe yilolu bhubhane. “Othisha bethu njengabasebenzi bezempilo, bazinikele ngakho konke emsebenzini wabo wokufundisa yize bebesengozini yokuhaqeka. Sibuhlungu ngothisha abashone ngenxa yeCovid 19, sithanda ukudlulisa amazwi enduduzo emindenini nasesizweni isonke,” kusho uRamaphosa. Uthe umhlangano weLekgotla kulo nyaka, owokuhlomisa abafundi ngolwazi namakhono adingekayo emhlabeni wezemisebenzi, kungesikhona kuphela ukuthi abafundi bajwayele izindlela ezintsha zokufunda kusetshenziswa ezobuchwepheshe. Uthe lolu bhubhane liveze igebe elikhona emphakathini ekusetshenzisweni kwezobuchwepheshe ukufunda nokufundisa, wathi kunesidingo esikhulu sokufakwa komfutho ekuqinisekiseni ukudonsa kwe-network  ne-data engabizi. “Izikhungo zemfundo ephakeme zisanda kuphakamisa isikhalo ngesibalo esikhulu sezitshudeni ezenza izifundo ezingadingeki kakhulu emnothweni wethu. Lezi zinselelo ziqala emazingeni aphansi lapho abafundi benciphisa amathuba angomuso ngezifundo abazithathayo. Okunye kudalwa ukungenzi kahle kwabafundi ezifundweni zobuchwepheshe, isayensi, ezobunjiniyela neMaths,”  kusho uRamaphosa. UNgqongqoshe walo mnyango, uNkk Angie Motshekga, uthe lo mhlangano uzosiza ngokuthi bahlanganise uhlelo abazolusebenzisa uma sebenza izinhlelo zokuphucula imiphumela. Uthe labo abangaphumelelanga nalabo abathole imiphumela engagculisi ukuthi baphinde bazame wathi zikhona izinhlelo zokubasiza.  