IGCAGCELE esokeni kubafundisi bamabandla  ehlukene ngesinqumo sikaMengameli Cyril Ramaphosa sokuvumela ukuba amabandla akhonze ngaphansi kwesigaba sesithathu somvalelandlini. Lesi sinqumo basamukele kahle bagcizelela nokuthi bazokwenza konke okusemandleni ukuqinisekisa ukuphepha kwabazalwane. UMbhishobhi Bhekimpi Mchunu weFortres of Hope Church International futhi onguSihlalo wenhlangano iKwaZulu Natal Church Leaders Council, uthe bayasamukela isinqumo sikamengameli. Uthe nasekuqaleni vele sasingekho isidingo sokuthi kumiswe ukukhonza kwebandla likaNkulunkulu. “UMengameli wathi singabasebenzi ababalulekile. Ngalesi sikhathi esinzima abantu bayadinga ukwakhiwa emoyeni kanjalo nasemqondweni. Sisishayela ihlombe isinqumo sokuvulwa kwamabandla,” usho kanje. Uthe ukugula okukhona manje sebezokunqoba ngoba bazobe sebegabe ngokuthandaza behlangene. Ngokusho kwakhe abantu abadingi nje ukunakekelwa ngokomzimba kuphela kodwa nangokomqondo bayadinga ukondliwa. UMphostoli Collins Dhlomo ongusihlalo wenhlangano yobumbano lwamabandla, i-Alliance of Pentecostal Charismatic Churches of Southern Africa (APCCSA) uthe ibandla liwumongo wempilo. Uthe uma umuntu elalela umfundisi eshumayela uyelapheka futhi azizwe engcono nasemphufumulweni. Uvumile ukuthi iCovid-19 ishiye izintandane nabafelokazi okuzothi uma bebuyela enkonzweni babhoboke ngomthwalo osemahlombe abo baphile. Naye uthe basamukela ngezandla zombili isinqumo sikamengameli sokuvulwa kwamabnadla. Ugcizelele ukuthi kuletha inhlansi yethemba kubantu abangamakholwa ukuvunyelwa kwesicelo sabo sokukhonza ababekade besibhekise kumengameli phambilini. “Phambilini ibandla likhombise ukuhambisana nemigomo yokulwa nobhubhane. Lokhu namanje sethembisa ukuthi sizoqhubeka sikwenze. Nokho besifisa ukuthi izibalo zithi xaxa kodwa sinethemba lokuthi isibalo sizophinda sandiswe ngokuhamba kwesikhathi. Okuhle ukuthi abantu manje sebezothola ithuba lokuthi balapheke ngokomoya kanjalo nangokwengqondo okuyinto abayidingayo kulesi sikhathi,” usho kanje. NgoMsombuluko uRamaphosa umemezele ukuthi ukukhonza kuzovumeleka ngaphansi kwemibandela ethile yezempilo ukuze abazalwane baphephe. Uthe ezindaweni ezivalelekile kuzogunyazwa abantu abangu-50 kuphela kwezivulelekile babe ngu-100. Ugcizelele ukuthi endaweni encane kakhulu kuzophoqeleka ukuthi kukhonze uhhafu wesibalo esigunyaziwe. UMbhishobhi Thulani Gwala ongumengameli kaHlangana Zayoni uthe kubajabulisile ukuvunyelwa kwamabandla ukuthi akhonze. Uthe abantu manje sebezokwazi ukuth baye ezinkonzweni beyokhuleka. Ukhale ngemibandela ekhona athe iyaphikisana nendlela yokukhonza kwamaZayoni. Ukhulume ngomgomo othi izicathulo mazingakhunyulwa, ekubeni kuyinqubomgomo yaseZayoni ukukhunyulwa kwezicathulo kwabo bonke abazalwane. Ukhale ngemigomo ethi kumele baqhelelane ekubeni eZayoni bajwayele ukukhulekisana baze babambane. Mayelana nesifonyo uthe abazi ukuthi bazofutha kanjani. “EZayoni kuba mnandi uma sikhonza sibaningi ihholo ligcwele. Manje imigomo yenza abantu bahambe bayokhonzela emizini yabantu ngenxa yokuthi nezikole ababuye bakhonzele kuzona zivaliwe. Uma ke beya emzini womuntu kungenzeka bashiye ubhubhane khona. Abangenazo izindawo zokukhonzela, bangabuyeli emasontweni,” kuphetha yena. 