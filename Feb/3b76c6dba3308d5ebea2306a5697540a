ABAHLAZIYI bezepolitiki bathi umhlangano wetiye olindeleke ukuthi ube phakathi kowayengumengameli wezwe uMnuz Jacob  Zuma nomholi we-EFF uMnuz Julius Malema, uzoshiya uMengameli Cyril Ramaphosa ebuthaka. UZuma noMalema bahlela ukuhlangana baphuze itiye kule mpelasonto emzini kaZuma kulandela ukuphumelela kwesicelo sikaMalema asenze enkundleni yezokuxhumana, sokuthi bahlangane, “baphunge itiye”. Abahlaziyi bezepolitiki bathi lo mhlangano uzonikeza amandla labo abeseka uZuma ngaphakathi kwi-ANC. Umhlaziyi wezepolitiki ozinze eNyuvesi yaseWestern Cape, uSolwazi Bheki Mngomezulu, uthe lo mhlangano uzokwenza ukuthi balale obenyoni labo abeseka uRamaphosa. “Lo mhlangano uzonikeza umdlandla kulabo abeseka uZuma, abantu abafana nonobhala jikelele (we-ANC uMnuz Ace Magashule). Abezokulala kahle ebusuku labo abeseka uRamaphosa kanti labo abeseka uZuma bona bazolalisa okwezingane.” UMngomezulu uthe kuyingqophamlando ukuthi uMalema afune ukuhlangana noZuma njengoba beke baklwebhana isikhathi eside kulandela ukuxoshwa kukaMalema kwi-ANC. “Mhlawumbe uMalema usefuna ukulivala lelo khasi, bakwazi ukuphinde bahloniphane futhi.” Umhlaziyi wezepolitiki ozinze eNyuvesi yaKwaZulu-Natal, uMnuz Zakhele Ndlovu, uthe lo mhlangano uzofaka ubuholi be-ANC ngaphansi kwengcindezi. “Ubuholi be-ANC buzoba ngaphansi kwengcindezi yokuthi beseke uZuma empini yakhe nenkantolo yoMthethosisekelo nekhomishini eholwa iJaji (Raymond) Zondo. “Kuzoba khona leso sikhalazo sokuthi uZuma useze usekelwa umuntu onjengoMalema kodwa ubuholi be-ANC bona abumeseki. Nokho akuzukuba lula ukuthi i-ANC imeseke njengoba ingafuni ukuvela njengenhlangano ebusayo engawuhloniphi uMthethosisekelo.” UNdlovu uthe ngokweseka uZuma, i-EFF ingazihlomulela ngamavoti alabo abangajabulanga ngesikhathi i-ANC yehlisa esikhundleni uZuma kwesobumengameli singakapheli isikhathi sakhe. “I-EFF ingosomathuba la. Bayazi ukuthi uZuma unabalandeli abaningi. Banethemba lokuthi uma bekhombisa ukuzwelana kanye nokweseka uZuma, bangase bazihlomulele ngamavoti kwabanye babalandeli bakaZuma abanganelisekile nge-ANC.” UNdlovu uxwayise ngokuthi lesi sinqumo sokweseka uZuma singalimaza isithunzi se-EFF. “Ikhombisa ukugembula la i-EFF. Emphakathini iziveza njengabantu abangezwani nenkohlakalo. Kuzobalimaza ukweseka umuntu odume ngokuthi ukhohlakele.”