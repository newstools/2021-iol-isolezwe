KUTHOLANE phezulu ngenhlamvu izigebengu namphoyisa eHammarsdale, eThekwini ngemva kokudunwa kwemoto yoMnyango wezoLimo ebishayelwa ngumsebenzi wesifazane. Kusolakala ukuthi ngoLwesithathu ngo-4 ntambama, owesifazane ubehlezi emotweni ebipakwe emgwaqweni uSibisi e-Unit 1 ngenkathi ehlaselwa ngamadoda amabili. Kuthiwa la madoda amkhiphele isibhamu amkhomba ngaso, amphoqa ukuthi aphume emotweni, ashaya achitha nayo. Okhulumela amaphoyisa esifundazweni uCaptain Nqobile Gwala, uthe kuvulwe icala lokudunwa kwemoto esiteshini saseMpumalanga. Uthe amaphoyisa ngokubambisanana nabakwa-tracker, bathungathe abasolwa abathintekayo nemoto. “Ngenkathi behamba emgwaqweni uSibisi, babone le moto ebinabesilisi abathathu. Kuthe uma amaphoyisa ezama ukuyimisa abasolwa bavulela ngenhlamvu, bebhekise emaphoyiseni. Kube nokudubulana kodwa yagcina imisiwe lemoto,” kusho uCaptain Gwala. Le moto ibinezimbobo zenhlamvu yesibhamu ngenkathi ishaqwa amaphoyisa. Kuboshwe abasolwa abathathu abaneminyaka ephakathi kuka-20 no-37. Kutholwe isibhamu i9mm. Kulindeleke ukuthi abasolwa bavele namhlanje enkantolo yeMantshi eHammarsdale ngecala lokuduna, elokutholakala nesibhamu nokutholakala nemoto eyebiwe. 