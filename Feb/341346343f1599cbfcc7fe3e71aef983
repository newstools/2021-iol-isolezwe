ISOUTH African Liqour Brandowners Association (SALBA) ithi isamukela ngezinhliziyo ezibuhlungu isinqumo sikaMengameli Cyril Ramaphosa sokuvumela ukuthi kudayiswe utshwala ngoMsombuluko kuya kuLwesine ngo-10 ekuseni kuya ku-6 ntambama. Ithe yize ozakwabo abanezitolo zokudlela namathaveni bevumelekile ukubudayisa maphakathi nesonto kusukela ngo-10 ekuseni kuya ku-10 ebusuku kodwa abaningi sebelahlekelwe. ISALBA ithe ukuvalwa kokudayiswa kotshwala kubahlukumezile abasebenza kulo mkhakha ngoba kuqede imisebenzi, kwavulela izigebengu ithuba lokudayisa utshwala ngokungekho emthethweni kwathatha no-R13 billion ofakwa wutshalwa kwintela yaseNingizimu Afrika. Kulo nyaka iSalba ithe intela yotshwala izokwehla ngo-28% ngenxa yokuvalwa kokudayiswa kotshwala, izosuka kuR47 billion iye kuR34 billion. UMnuz Kurt Moore oyisikhulu esiphezulu seSALBA uthe akusona isisombululo ukuvala utshwala ngoba baningi abantu abaqashwe kulo mkhakha. “Sitshale uR150 million emkhankasweni wokufundisa abantu ngokuphuza ngendlela ehlelekile ukuze kwehle izingozi nezinye izigameko zabalimala uma bephuzile. Uhulumeni kufanele aqhubeke asebenzisane nathi ukufundisa isizwe hhayi ukuthi avale ukudayiswa kotshwala. Sisamukela ngezinhliziyo ezibuhlungu isinqumo sokubuvula ngoba mkhulu umonakalo osuwenzekile. Kubalulekile ukuthi sithole isisombululo kule nkinga ngoba bawu-1 million abancike kule mboni ukuze baphile,” kusho uMoore. IBeer Association of South Africa (BASA) ithe ukuvalwa kotshwala kuvale amabhizinisi abakhiqizi bakabhiya amancane kwaqeda imisebenzi ewu-7 400. Ithe ilahlekelwe wuR14.2billion ebizowenza ngokudayisa ubhiya kanti izwe lilahlekelwe wuR7.8billion ebelizowuqoqa ngentela yokudayiswa kukabhiya. Kuyimanje ithe u-87% wamacraft brewers usengcupheni yokuvala ngoba udinga usizo lwezimali. Ithe ibhalele uMengameli noMnyango wezoHwebi neziMboni ukuthi atakule osomabhizinisi abancane abakhiqiza ubhiya. Ithe ayikaze inikwe ithuba lokuhlangana noMengameli noNgqongqoshe wezoHwebo neziMboni uMnuz Ebrahim Patel kanti ayazi ukuthi uma kungathiwa buyavalwa futhi utshwala le mboni ingaba yini. UMnuz Rico Basson onguMqondisi weVinpro ebhekele abamawayini, uthe osomabhizinisi abancane abanayo imali yokuvula njengoba sekuthiwa utshwala abudayiswe. Ubuye wakhala ngokuthi isivuno samagilebhisi kufanele ukuthi sesiqalile kodwa ima sizovunwa manje ngenxa yokuthi bekuvaliwe ukudayiswa kotshwala. “Abasasele namawayini bazokwenza konke okusemandleni ukudayisa ba-ode namagilebhisi kusenesikhathi ukuze bakwazi ukuba nomkhiqizo. Siyaqhubeka nokucela amakhasimende ethu ukuthi aphuze ngendlela ehlelekile nokuthi azivikele kwiCovid-19,”kusho uBasson. Ucele abantu ukuthi babike izinkampani ezingayilandeli imithetho yeCovid-19 kwiConsumer Goods Council ngokushayela u-0800 014 856.