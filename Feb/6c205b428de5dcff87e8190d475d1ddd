KUTHELWE othulini ngenhlamvu amadoda amathathu, eyodwa yalimala kanzima kwathi amabili abaleka ngenkathi kudubulana amaphoyisa nabasolwa ePinetown, ngoLwesibili ebusuku. Amaphoyisa eK9 esifundazweni kuthiwa abikelwe ngeFord Ranger emhlophe, ebihamba amadoda ayisithupha nokuthiwa abesebhubhisile ephanga ehlomile ezindaweni ezakhele iTheku. Kuthiwa amaphoyisa azame ukuyimisa imoto kodwa umshayeli wayo washaya wachitha, okuyisenzo esiholele ekutheni bayijahe. Kuthiwa  imphunyukile umshayeli wemoto yaphaphalaza, yayoshayisa igaraji elisemgwaqweni uJosiah Gumede. Kubikwa ukuthi abasolwa baphume emotweni sebehlome ngezibhamu, bavulela ngenhlamvu bebhekise emaphoyiseni nakonogada abese befikile kanti nabo bazobuyisela kwasala abasolwa abathathu enkundleni. Kudubuleke iphoyisa elilodwa esifubeni nasengalweni laphuthunyiswa esibhedlela lapho lilulamela khona. Okhulumela amaphoyisa KwaZulu-Natal uBrigadier Jay Naicker, uthe kushaqwe izibhamu ezine endaweni yesigameko. Uthe amaphoyisa athole imithi yesintu, u-ova nezinto ezisetshenziswa uma kuphangwa emotweni yabasolwa. “Amaphoyisa asePinetown aphenya amacala okuzama ukubulala, elokutholakala nesibhamu nezinhlamvu okungekho emthethweni avule nedokodo lokufa kwabantu,” kusho uBrig Naicker. Uthe amaphoyisa aphume inqina athungatha abasolwa ababili ababalekile. Ibamba likaKhomishana wamaPhoyisa KwaZulu-Natal, uMajor-General Thulani Gonya uncome isibindi esikhonjiswe ngamaphoyisa eK9, ngenkathi ebhekene nabaphangi abebehlome beyizingovolo. “Le migulukudu ibihlome iphelele izitshela ukuthi ayithinteki ngoba ibiphethe imithi yesintu. Isenzo samaphoyisa sikhombisile ukuthi azimisele ngokubopha izigebengu,” kusho uMajor-General Gonya. Ufisele iphoyisa elidubulekile ukwelulama okusheshayo. 