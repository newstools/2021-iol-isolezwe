UMHOLI weDA, uMnuz John Steenhuisen, ukhwele wadilika kuhulumeni wakuleli ngodaba lokusingathwa komgomo wobhubhane iCorona. Ethula eyakhe inkulumo ye-DA athe uyibhekise esizweni njengoba ngoLwesine kulindeleke uMengameli Cyril Ramaphosa athule le nkulumo, uSteenhuisen uthe ukwahluleka kukahulumeni ukuthenga ngokushesha umgomo waleli gciwane kuzoholela ekutheni izwe lizithole selibhekana nesivuvu sesithathu nesesine salolu bhubhane. USteenhuisen uxwayise ngokuthi isivuvu sesithathu  nesesine singaphoqa ukuthi izwe libuye liphindele phansi kwemibandela eqinile yomvalelandlini, athe kungaguqisa ngamadolo umnotho wakuleli ovele uyantenga. “Baze baphaphama ngoJanuwari. Ngokombiko owethulelwe iKhabhinethi wuNgqongqoshe wezeMpilo, iningi le migomo elindelwe izoze ifike ngo-Okthoba, Novemba noDisemba. Lokho kusho ukuthi angeke sikwazi ukugoma abantu abenele ukuze sikwazi ukugwema isivuvu sesithathu. Sisengcupheni yokwehluleka ukugwema isivuvu sesine. “Ukungasheshi kwethu ukuthola umgomo akusikho ukuthi ingoba amazwe amakhulu abegwevile nayo engafuni, njengoba kusho umengameli, kepha iqiniso ukuthi ngesikhathi la mazwe ebambe imigqa yokuthenga umgomo ngoMeyi, Julayi, thina sasingekho ndawo.” USteenhuisen uthe eyakhe inkulumo ihlukile kakhulu kuleyo ezokwethulwa ngumengameli, njengoba ethe eyakhe igeqa amagula ngezinkinga ezikhungethe leli zwe. Inkulumo yakhe ibigxile ezinkingeni ezimayelana nokulwa neCorona, ukutakula umnotho nokunyathelwa kwentando yeningi. USteenhuisen uthe kufanele engabe uhulumeni oholwa i-ANC ushiyile ezikhundleni kulandela ubufakazi obethulwe kwiKhomishini eholwa iJaji Raymond Zondo. Le khomishini izwe ukuthi izinkulungwane zamaRandi zemali yezinhloli yasetshenziswa ukuphazamisa ukusebenza kukahulumeni waseWestern Cape, ukuzama ukugwazela amajaji kanye nabezindaba ukuze bacheme nowayengumengali wakuleli uMnuz Jacob Zuma. USteenhuisen uthe lokhu kungukunyathelwa kwentando yeningi, wathi kufanele engabe uhulumeni we-ANC ushiyile esikhundleni emuva kwalobu bufakazi.