AKHALELWE amasongo kaSigonyela ngecala lokubulala amadoda amabili abekhululwe ngoshwele ejele. Amaphoyisa athi la madoda abekhululwe ejele ngecala lokudlwengula, ukushaya nokuphanga. Enye yawo ibifunwa ngecala lokubulala eHlobane elenzeka ngo-Ephreli 2019. Kuthiwa ngeSonto, uMnuz Bhekuyise Mazibuko (56) ubikwe umndeni wakhe emaphoyiseni aseHlobane ukuthi ulahlekile ngemva kokuthi engabuyanga  ekhaya. Ngosuku olufanayo kutholwe imoto namaselula kaMazibuko, eCaroline esifundazweni iMpumalanga, amaphoyisa ashaqa abasolwa ababili oneminyaka engu-28 nonengu-27 eyobaphonsa imibuzo. Okhulumela amaphoyisa KwaZulu-Natal, uCaptain Nqobile Gwala, uthe kube sekuthintwa amaphoyisa aseHlobane ngemoto etholakele. “Ithimba lamaphoyisa linikele esifundazweni eMpumalanga lapho lifike lahlanganisa bonke ubufakazi ngecala lomuntu olahlekile,” kusho uCapt. Gwala. Uphenyo olunzulu lwamaphoyisa luholele ekutheni abasolwa bakhombe lapho befihle khona isibhamu nezinhlamvu eziyisikhombisa okungekho emthethweni obekungaphansi kwetshe ngasemzini ongasahlali muntu. UCapt. Gwala  uthe kusolakala ukuthi emini ngoMgqibelo uMazibuko ugibeze emotweni yakhe amadoda amabili abecele ukugitshezwa ePaulpietersburg. La madoda acele ukwehliswa ngasezitolo. Kusolakala ukuthi abe esemphanga imoto, isibhamu, iselula nemali maqede amdubula esifubeni. Kuthiwa abasolwa balaxaza imoto ngemva kokuthi ibe nenkinga. Isidumbu sikaMazibuko sitholwe ngeSonto ebusuku ehlathini eliseLeenek ngasemayini endala. UCapt. Gwala uthe abasolwa bavele enkantolo yeMantshi yaseCaroline ngoMsombuluko icala ladluliselwa emaphoyiseni aseVryheid ukuze aqhubeke nophenyo. Bekulindeleke ukuthi abasolwa bavele izolo enkantolo yeMantshi eVryheid. Uthe uphenyo lwamaphoyisa luvundulule ukuthi abasolwa bebengaphandle ngoshwele futhi enye yala madoda ibifunwa ngecala lokubulala. 