INYUNYANA yothisha iNational Teachers Union (Natu)  ikhala ngegebe elikhona uma kuza ekunakekelweni  nasezingeni lemfundo ezikoleni ezisemadolobheni nezisemakhaya KwaZulu-Natal. Isho kanje kuvulwa izikole izolo yathi bekufanele zingavulwa kuze kube uMnyango wezeMfundo KwaZulu-Natal ulungisa izinkinga ezibhekene nezikole zasemakhaya. Le nyunyana isola umnyango ngokunakekela izikole ezisemadolobheni nasemalokishini uzishaye ngesithende ezisemakhaya. Ithe kunenqwaba yezikole emakhaya ezingenawo amanzi noma amathangi awo, amathoyilethi futhi abafundi bazo abanikezwa  izifonyo nezibulalimagciwane. UNobhala weNatu, uNksz Cynthia Barnes, uthe kuphazamiseka uhlelo lokufunda nokufundisa uma lina izulu emakhaya ngenxa yokuthi iningi lezikole zakhona alikho esimeni esikahle, umnyango awuzinakekeli. Uthe uma liyidliva akufinyeleleki kalula kulezi zikole ngenxa yemigwaqo egcwala udaka namanzi kuphoqe othisha ukuthi bashiye izimoto zabo kude bahambe ngezithuthi zomphakathi noma ngezinyawo ukuze bafinyelele ezikoleni. “Umnyango unakekela kakhulu izikole ezisemadolobheni nezisemalokishini ukhohlwe ezisemakhaya. Ngisho noma kunohlelo lwezemfundo olwethulwayo noma kuvakashelwa izikole, kuhanjelwa lezo ezisemadolobheni nasemalokishini. Lokhu kunika isithombe okungesona futhi esingaphelele ngesimo sezemfundo esifundazweni,” kusho uNksz Barnes. Ubuze ukuthi bayohlupheka kuze kube nini emakhaya wafanisa indlela okuhlinzekwa ngayo imfundo manje nangesikhathi sengcindezelo ngokuthi ikhetha ibala. ISouth African Democratic Teachers’ Union (Sadtu) kuzwelonke ithe iyadumaza imiphumela yenhlolovo yothishomkhulu mayelana nokulungela ukuvulwa kwezikole eKZN. Kungaphansi kuka-50% ukuzethemba kwabo ukuthi isifundazwe sikulungele ukuvulwa kwezikole. NgoJanuwawi kwakungu-31%. Kuzokhumbuleka ukuthi u-25% wezikole zakuleli uKwaZulu-Natal njengoba zingu-6 200 futhi lesifundazwe isona esinothisha abaningi abahaqwe iCovid-19. Esitatimendeni iSadtu ithe ukubheduka kweCovid-19 kugqamise igebe ebelikhona kwezemfundo. ISadtu ithe ziyaqhubeka nokuthwala kanzima izifundazwe phambilini  ebezingahlinzekwa ngokuphelele ngezinsiza kufundisa. Okhulumela uMnyango wezeMfundo KwaZulu-Natal, uMnuz Kwazi Mthethwa uthe akulona iqiniso okushiwo iNatu ukuthi babeka phambili izikole zasemadolobheni kunezasemakhaya. Uthe kuseva ukuthi bangasho  ukuthi kwenzekani ezikoleni ngoba bezivulwa izolo kodwa liyophela isonto sebenesithombe esiphelele. “Abantu abangabheki ungqongqoshe siqu sakhe ngoba umnyango mkhulu futhi umeleleke kuzona zonke izifunda. Uhlelo lokufunda ngobuchwepheshe salwethula emakhaya eHarry Gwala, olwamapitsi lwethulwa eMkhanyakude. Sisabalele yonke indawo imfundo esiyinika abafundi iyafana,” kusho uMthethwa.