INHLANGANO eyengamele ukhetho, i-Independent Electoral Commission (IEC), isiphinde yahlehlisa ukhetho lokuchibiyela ebekumele lubanjwe ngenyanga ezayo. Kungokwesibili le nhlangano ihlehlisa ukhetho lokuchibiyela ngenxa yokudla lubi kobhubhane iCorona ngaphansi kwesivuvu sesibili. Izolo, i-IEC imemezele ukuthi ukhetho lokuchibiyela obeluzobanjwa ngoMashi, seluhlehlisiwe. Lolu khetho lokuchibiyela beluzobanjwa kumawadi angu-10 ezifundazweni ezine, kanti amane ala mawadi aKwaZulu-Natal, okunguWard 14 oPhongolo bese kuba uWard 15, 22 no-30 eMhlathuze. NgoJanuwari, i-IEC yamemezela ukuhlehliswa kokhetho lokuchibiyela kumawadi angu-14 ayezobanjwa ezifundazweni eziyisithupha. Lolu khetho lokuchibiyela lwaluzokuba komasipala ababili KwaZulu-Natal, kuWard 110 eThekwini nakuWard 15 eNquthu. Okhulumela i-IEC, uNksz Kate Bapela, uveze ukuthi ukhetho lokuchibiyela kuwo wonke la mawadi seluzobanjwa ngoMeyi. “INkantolo yezoKhetho isinikeze igunya lokuba siphinde futhi sihlehlise ukhetho lokuchibiyela ebekufanele lubanjwe ngoMashi ngenxa yemigomo yesigaba sesibili somvalelandlini, engavumeli ukuba kube nemibuthano yamaqembu ezepolitiki.” Ngokwesinqumo seNkantolo yezoKhetho, i-IEC inikezwe izinsuku ezingu-120 ukuba ihlele ukhetho lokuchibiyela kula mawadi angu-24. Le nhlangano ithe isaqhubeka nezinhlelo zokubamba ukhetho lohulumeni basekhaya okufanele lubanjwe phakathi kuka-Agasti noNovemba, yize kunongabazane ngenxa yokubheduka kobhubhane iCorona. 