INHLANGANO yezepolitiki esanda kusungulwa, i-ActionSA, isiphume umkhankaso wokufuna labo abazoyimela okhethweni lohulumeni basekhaya njengoba ihlela ukugudluza i-ANC kuMasipala waseThekwini. Leli qembu elasungulwa owayeyimeya yaseGoli, uMnuz Herman Mashaba, selinxenxe izakhamizi zaseThekwini ukuthi ziphakamise amagama alabo ezifuna bamele leli qembu okhethweni olubhekwe ngabomvu. USihlalo wale nhlangano KwaZulu-Natal, uDkt Makhosi Khoza, uthe bavule izandla kwizakhamuzi zakuleli dolobha ukuba ziphakamise amagama alabo iqembu elizogadla ngabo okhethweni. UDkt Khoza uthi bafuna ukugadla ngalabo abazophakanyiswa yizinhlaka ezehlukene emphakathini kulolu khetho ekufanele lubanjwe phakathi kuka-Agasti kanye noNovemba kulo nyaka. “Sibheke kakhulu ebantwini abazophakanyiswa izinhlangano zabakhokhi bentela, izinhlangano zokuqapha umphakathi, izinhlangano zabahlali emphakathini, nezinhlangano zezinhlaka zohwebo ukuthi ziphakamise abantu abazongenela ukhetho ngaphansi kweqembu lethu kumasipala. “Sikholelwa ekutheni izakhamuzi yizona uqobo lwazo okufanele zizikhethele ukuthi zifuna ukuphathwa kanjani. Yingakho-nje sithi sinxenxa wona umphakathi usilethele amagama abantu obona ukuthi kufanele bawuhole okhethweni lomasipala luka2021.” UDkt Khoza, owahlubuka ku-ANC, uthe baneqhinga eliqondene nokhetho lohulumeni basekhaya nathe lingasiza ekuketuleni i-ANC kuMasipala waseThekwini. I-ANC yathola izihlalo ezingu-56% ngokhetho olwedlule kulo masipala. UDkt Khoza uthe kubalulekile ukuthi abantu bavotele i-ActionSA ukuze izonqanda inkohlakalo kanye nokungakhokhelwa kwezidingo zalo masipala iminyango kahulumeni. “Kuyadabukisa ukuthola ukuthi imenenja kaMasipala weTheku nenkosikazi wayo, kanye namakhansela angu-60 babhekene namacala enkohlakalo. Ngaphezu kwalokho, kuneminyango kahulumeni wesifundazwe, ekahulumeni kazwelonke kanye nezikhulu zikahulumeni ezingazikhokhi izikweletu zikamasipala. “Lokhu kuholela ekutheni zigcine zibiza kakhulu izindleko zokukhokhela izidingo zikamasipala ngenxa yokukhushulwa kwamanani kuzanywa ukuthi umasipala ugcine wenze inzuzo ethe xaxa.”