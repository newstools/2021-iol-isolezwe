OWAYENGUMENGAMELI wakuleli uMnuz Jacob Zuma bese kushoda athi 'ngelusa mina' ngesikhathi acacisa ukuthi ngeke esalubhada kwikhomishini ephenya ngokulawulwa koMbuso yidlanzana. Esitatimendeni esithunyelwe abezindaba ngoMsombuluko ekuseni uZuma ushaye phansi ngonyawo wathi ngeke alubeke kwiKhomishini kaZondo kulandela isinqumo seNkantolo Yomthethosisekelo esimphoqayo ukuthi ayophendula imibuzo kule khomishini. Kulesi sitatimende uZuma uhlabe izinkantolo zakuleli ezisola ngokungamphathi ngendlela efanayo njengezinye izakhamizi zakuleli. Uthe isinqumo sakamuva seNkantolo Yomthethosisekelo simkhumbuze izikhathi zobandlululo kuleli ngesikhathi uhulumeni uguqula imithetho ukuze kugwetshwe owayengumholi wePAC, uMnuz Robert Sobukwe, nezinye izishoshovu ezazilwa nokucindezelwa kwabantu boHlanga. “Le khomishini kwakumele bayibize ngeCommission of Inquiry into Allegations of State Capture against Jacob Zuma ngoba sekucacile ukutghi yasungulelwa ukuphenya mina uqobo,” kusho yena. UZuma uqhube wahlaba isinqumo sikaJaji Raymond Zondo, ongusihlalo wekhomishini, sokunqaba ukuhoxa kule khomishini nakuba kunobufakazi bokuthi babenobudlelwano kudala. “Yingakho ngifisa ukucacisa ukuthi ayikho into engisazayokhuluma nale khomishini. Uma lokhu kuthathwa njengokuphula umthetho wabo, kulungile umthetho uwudlale indima yawo. Angikwesabi ukuboshwa, angikwesabi ukugwetshwa futhi angikwesabi nokuhlala ejele,” kusho uZuma. Uthe kumzwisa ubuhlungu obungachazeki ukubona uhulumeni wakuleli uziphathisa okohulumeni wesikhathi sobandlululo ngokuguqula imithetho ukulwa nabathile.