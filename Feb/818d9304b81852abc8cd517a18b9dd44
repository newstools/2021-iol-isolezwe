UPHIKO oluphenya ngenkohlakalo kuhulumeni, iSpecial Investigative Unit (SIU) luzophenya ngemibiko yenkohlakalo ethinta uNgqongqoshe wezeMpilo kuleli uDkt Zweli Mkhize. ISIU ngoLwesithathu ikuqinisekisile ukuthi iyaphenya ngemuva kokuthola isikhalazo, esifakwe umuntu ocele ukungadalulwa, mayelana nethenda elakhishwa wuMnyango wezeMpilo lanikezwa inkampani enabantu abasondelene noMkhize. Lokhu kulandela umbiko wephephandaba iDaily Maverick (DM) oshicilelwe ngoLwesibii ngenkampani yezokuxhumana nokukhangisa iDigital Vibes, eyanikezwa ithenda kaR82 million yokusabalalisa ulwazi ngezinto ezithinta iCovid-19. Ngombiko weDM le nkampani, Isolezwe elihlulekile ukuthola iwebsite yayo, yathola leli thenda kungapheli sikhathi esingakanani kade ithole ithenda yeNational Health Insurance (NHI). Kuvela ukuthi ngemuva kokuthola ithenda yeNHI neye-Covid-19 le nkampani yaqasha umsizi kaMkhize obesesebenze isikhathi eside naye uTahera Mather, ngokunjalo noNaadhira Mitha naye okuthiwa usondele noMkhize. Nyakenye ephendula imibuzo ephalamende uMkhize wakuqinisekisa ukuthi iDigital Vibes yanikezwa ithenda ethinta iNHI ngoNovemba 15 ngo-2019. Ngemuva kokuthola imvume kuMgcinimafa uMkhize uthi ngoMashi nyakenye uMnyango wandisa umsebenzi kule nkampani kwafakwa neCovid-19. Okhulumela iSIU uMnuz Kaizer Kganyago uthe lolu daba luzophenywa njengoba luthinta iCovid -19,kwazise banomyalelo ovela kumengameli Cyril Ramaphosa wokuthi baphenye kwasani ethinta amathenda eCovid-19 kuleli.