AMAQEMBU aphikisayo athi adumele ukuthi uhulumeni uphinde wabeka eceleni izigidi zamaRandi, ukuze kutakulwe izinkampani zikahulumeni ezikhungethwe izinkinga, okuyiSAA ne-Eskom. Ephendula inkulumo yesabelo sezimali eyethulwe wuNgqongqoshe weZimali wuMnuz Tito Mboweni izolo ePhalamende, amaqembu aphikisayo athe kufana nokuthi lezi zimali ziphonswa emfuleni. Okhulumela i-IFP, uMnuz Mkhuleko Hlengwa, uthe uhulumeni kufanele engabe ugxila ekulungiseni izinkinga zokuphathwa kwalezi zinkampani kunokufaka enye imali. “Esikhundleni sokulungisa izinkinga ezikhungethe lezi zinkampani, uhulumeni ulokhu eqhubeka nokuphonsa izimali. Kufana nokuthi le mali iyalahlwa ngoba zizolokhu ziqhubekile izinkinga.” Okhulumela iDA kwezezimali, uMnuz Geordin Hill-Lewis, uthe okubuhlungu ngale mali okuzotakulwa ngayo izinkampani wukuthi ithathwe emalini okufanele ngabe kukhushulwe ngayo izibonelelo zikahulumeni. “Okokuqala ukuba sibone izibonelelo zikahulumeni zikhushulwa ngemali encane kanje. Kungokokuqala emlandweni ukuba sibone kunciphiswa imali yezibonelelo njengoba kulo nyaka izoncipha ngoR5.8 billion. Kahle kahle lesi sabelo sezimali ngesosizi. Labo abahola izibonelelo zikahulumeni bazosala bezibuza ukuthi boneni kangaka kuhulumeni emuva kokuzwa ngalesi sabelo sezimali.” UHill-Lewis uthe abazi kungani eMboweni ekhethe ukungakhulumi ngalezi zimali ngesikhathi ethula inkulumo yakhe, yize zikhona kwisabelo sezimali. Lawa maqembu athe inkulumo kaMboweni kayilibuyisanga ithemba. Ilungu le-EFF, uDkt Mbuyiseni Ndlozi, lithe lesi sabelo sezimali ngeke sikwazi ukushintsha isimo somnotho sakuleli. UMnuz Nqabayomzi Kwankwa we-UDM, uthe inkulumo kaMboweni kayishongo lutho oluphathekayo mayelana nokuvuselelwa komnotho namathuba omsebenzi. Umholi weFF Plus, uDkt "Pieter" Groenewald, uthe bakhathazekile ngesikweletu sikahulumeni esiphezulu kakhulu. “Kahle kahle uhulumeni ukuba uyinkampani ngabe kade ahlakazwa.” Umgcinimafa jikelele we-ANC, uMnuz Paul Mashatile, uthe bajabule ukuthi uhulumeni ubeke eceleni uR10 billion ukuba kubhekwane nokuthengwa komgomo wegciwane iCorona. UMashatile uthe bazoyigada ngeso lokhozi le mali, ukuze benze isiqiniseko sokuthi kayibhubhudlwa. Isazi sezomnotho, uNksz Tendai Mantshimuli, sithe ukuthengwa komgomo kuzosiza ekutheni kuvulwe nezinye izingxenye zomnotho ezisebenza ngaphansi kwemibandela eqinile yomvalelandlini. “Umgomo uzosiza ekutheni kuvulwe ezinye izingxenye zomnotho.” Ephendula abezindaba, uMboweni uthe ayikho imali ayifake kwiSAA kulesi sabelo. Uthe izimpesheni akazange azinciphise kodwa zinyukile.