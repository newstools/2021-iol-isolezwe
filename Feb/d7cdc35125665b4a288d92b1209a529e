IZONQUMA ngokuqala kwenyanga ezayo inkantolo ngesicelo seMenenja kaMasipala weTheku, uMnuz Sipho Nzuza, oshaya indesheni ecela ukuthi imvumele abuyele emsebenzini. UNzuza ubephindele eNkantolo yeMantshi eThekwini ngoLwesihlanu, kuqhubeka ukulalelwa kwesicelo sakhe sokuxegiswa kwemibandela yebheyili ukuze akwazi ukusebenza. UNzuza ungaphandle ngebheyili kaR 50 000, emuva kokuboshelwa izinsolo zenkohlakalo ngethenda yokuqoqa udoti eThekwini, nokusolwa ukuthi kunemali eyaphambukiswa. Waboshwa okwesibili esolwa ngokwephula imibandela yebheyil,i wase ecela ikhefu elikhethekile emuva kwalokho. Inkantolo iluhlehlisile udaba, yalukhomba kuFebruwari 23 kuya ku 24 bese kuphuma isinqumo ngoMashi 1. NgoLwesihlanu bekusaqhubeka kuphekwa ngemibuzo umphenyi wecala woKlebe, ophikisana nesicelo sokubuyela kukaNzuza emsebenzini. Ephawula ngodaba uNzuza, ubabaze amangwevu ommeli wakhe u-Advocate TG Madonsela SC obempheke ngebhodwe elincane umphenyi. Uthe unethemba lokuthi konke kuzohlala obala. UNzuza uthe akathandi ukwanda kakhulu ngodaba ngoba lusenkantolo. Ukhale ngokuthi izinsolo ezibhekiswe kuyena zingcolisa igama lakhe kodwa unethemba lokuthi kuzolunga. Uthe bekufanele abuyele emsebenzini ngokuphela kukaFebhuwari kodwa uzocela izinsuku noma ezimbili ukuze akwazi ukudedela inkantolo yenze umsebenzi wayo. “Ngifisa kugezeke igama lami ngoba lingcole kakhulu ngenxa yalolu daba. Okwamanje ngizokhuluma nomqashi ngicele izinsuku ukuze inkantolo yenze umsebenzi wayo,’’ kusho uNzuza. Kwenzeka konke lokhu nje, inkontileka kaNzuza noMasipala weTheku izophela ngonyaka ozayo njengoba wayeqashwe iminyaka emihlanu, kusukela ngoMeyi 2017 esuka kwaTransnet. Icala elibhekene noNzuza nowayeyiMeya yeTheku, uNkk Zandile Gumede, kulindeleke ukuthi libuyele enkantolo ngoMashi 23. Lalihlehliswe ngoba umbuso wawukhale ngokuthi usazama ukucubungula imiqingo yobufakazi nokuyinto edinga isikhathi. 