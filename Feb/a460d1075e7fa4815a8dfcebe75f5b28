ABASEBENZI bezempilo abathintana ngqo neziguli bazongonywa kuqala  KwaZulu-Natal UNdunankulu waKwaZulu-Natal, uMnuz Sihle Zikalala usho lokhu izolo, ngesikhathi  kunesithangami nabezindaba  lapho ebechaza ngesimo sakamuva seCovid-19 kulesi sifundazwe. Uthe umgomo  i-Astrazeneca okuzogonywa ngawo abasebenzi bezempilo uzofika kulesi sifundazwe ngoFebhuwari 14. Uthe ngokwezibalo abanazo  bangu-163 256  abasebenzi bezempilo kulesi sifundazwe  okungabasebenza ezikhungweni zikahulumeni abangu-81 000 nabasezikhungweni zezempilo ezizimele abangu-49 000. Uthe kwenziwe uhlelo lokuthi abazogoma babhalise. Ukugonywa kwabo kuzoba yizigaba ezimbili kuzoqalwa ngabathintana ngqo neziguli kugcinwe ngalaba abangathintani neziguli. "Njengamanje lesi sifundazwe sihlele ukuthi kube neziteshi zokugoma ezingu-91. Abagomile  bazogcinwa isikhashana esikhungweni sezempilo abagome kuso ngaphambi kokuthi badedelwe baye emakhaya. UNgqongqoshe wezeMpilo kulesi sifundazwe uNkk Nomagugu Simelane -Zulu, uthe ukugciwa kwabagonyiwe isikhashana kwenzelwa ukuthi kubonakale ukuthi umgomo awubaphathi yini kabi. "Kulindelekile ukuthi kungaba nobuhlungu nokungaphatheki kahle emizuzwini engu-30 yokuqala ujovile.  Akuyona into engajwayelekile leyo uma kade ugoma  kodwa sifuna ukuthi  abagomile bathi ukuhlala isikhashana  kubonakale ukuthi azikho yini ezinye izinkinga. Abantu abazaziyo ukuthi umgomo awubaphathi kahle kumele bazise abahlengikazi ngaleso simo ngaphambi kokuthi bagome,"  kusho yena. Uqhube wathi bangu-2 000  onesi abaqeqeshelwe ukuthi bagome kulesi sifundazwe abazokwengeza kulabo abakhona abagoma izingane. " Asibaqashanga onesi abasha sisebenzise onesi abakhona ezikhungweni zezempilo zethu,"  kusho yena. UZikalala uthe izibalo zabahaqwa yileli gciwane esontweni lesithathu likaJanuwari bezingu-22 608, ngelesine zehle ngo-51% njengoba zibe ngu-11 099. Izibalo eziphezulu zabahaqwa yileli gciwane uthe zisatholakala eThekwini , kulandele iKing Cetshwayo nasemaJuba kodwa uthe kuyenzeka ngezinye izinsuku ezaseKing Cetshwayo zibe ngaphezulu kwezaseThekwini. "Isibalo sabalaliswe ezibhedlela ngenxa yaleli gciwane  kulesi sifundazwe naso sehlile, abasezibhedlela bangu-3 601,  kubo abangu -2 429 balaliswe ezibhedlela ezizimele abangu- 1 172 balaliswe ezibhedlela zikahulumeni. U-13% walezi ziguli ulaliswe emagunjini abadinga ukunakekelwa okuthe xaxa,  kubo u-44% uphefumula ngemishini,"  kusho yena.