SELIVULIWE ithuba labafisa ukubhalisela ukuthi babhale izivivinyo zamaphakathi nonyaka zika-matric, kulo nyaka abangaziphumelelanga noma abangakaze bazibhale ngenxa yezinkinga ezehlukene. Lokhu kudalulwe okhulumela uMnyango weMfundo eyiSisekelo uMnuz Elijah Mhlanga, uthe ukubhalisela ukubhala izivivinyo zokuphucula imiphumela sekuvuliwe kanti abafundi bangabhalisa besebenzisa i- online ku- http://www.eservices.gov.za noma ngokuvakashela ihhovisi lezemfundo lesifunda eliseduze. “Lezi zivivinyo zikaMeyi/Juni, ziyingxenye yohlelo lomnyango lokunikeza ithuba lesibili kubafundi baka-matric. Kulolu hlelo, izinsiza zokuxhasa umfundi zikhona kwi-website yomnyango,”  kusho uMhlanga. Uthe leli thuba livulekele nakulabo abanganelisekile ngemiphumela yabo abafisa ukumakelwa kabusha noma kubuyekezwe amaphepha abo ezimpendulo kanti amafomu kuthiwa ayatholakala ezikoleni kulabo abafuna ukufaka lezo zicelo. UMhlanga uveze ukuthi ababhalisele ukubhala izivivinyo ngoNovemba nyakenye kuphela abavumeleke ukuthi bafake izicelo zokubhala izivivinyo zikaMeyi/Juni. Phakathi kwabafanele ukufaka izicelo, yilabo abangakwazanga ukuthola imiphumela ebagunyaza ukuthola izitifiketi, abehlelwe yimishophi ngesikhathi kuqhubeka ukubhala, okungaba wukugula noma wukuthikamezeka komqondo ngenxa yesimo esehle emndenini, okwenza obekumele abhale angabe esakwazi ukuqhubeka nezivivinyo zakhe. Lezi zivivinyo kulindeleke ukuthi ziqale ngoMeyi 5. “Lo mnyango uzoqhubeka nokuqikelela ukusebenza ngokubambisana neminyango yezemfundo ezingeni lezifundazwe, ukuqinisekisa isithunzi esifanele ekubhalweni kwezivivinyo nokuthi izikhulu zomnyango nabafake izicelo zokubhala baphephile, njengoba izwe lisabhekene nobhubhane lwe- Covid 19,”  kusho uMhlanga. 