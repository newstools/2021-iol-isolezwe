UMASIPALA weTheku wethule umkhankaso wokuhambela amarenki aleli dolobha ngenhloso yokuqikelela inhlanzeko kuwo nokugwema ukubhebhetheka kweCovid-19. Ngalolu hlelo umasipala ngokubambisana nenhlangano yamatekisi iThekwini Metro Taxi Council (EMTC), uzohlanza amatekisi angu-5 500 ngosuku emarenki ahlukene asedolobheni. Abashayeli bamatekisi abazogcina nje ngokuthi bagqugquzele umphakathi ukuthi usebenzise okokugeza izandla uma ungena ematekisini njengoba usuzophoqeleka ukuthi ubhale phansi izinombolo zocingo ngenhloso yokuthi kulandeleke uma kukhona  abagibeli abazithola sebetheleleke ngegciwane. UMnuz Sabelo Zuma oyilungu lekomiti laku-ward 28, ucele umphakathi ukuthi uyilandele imigomo ebekiwe ukuze kunqandeke ukubhebhetheka kweCovid-19. Uthe ukungenela kukahulumeni emikhankasweni yokulwa nokubhebhetheka kwegciwane kubalulekile futhi kuzosiza kakhulu kulesi simo. “Bangu-65% abagibeli bamatekisi nabashayeli bawo abasengcupheni yokuthola leli gciwane. Ngakho-ke kubalulekile ukuthi njengohulumeni sikhombise ukubeseka abashayeli bamatekisi  ngokuqhamuka nendlela esingakwazi ukunqanda ngayo igciwane,” kusho uZuma I-EMTC ithe izosebenzisana nethimba le-ETA ekuqhubekeni nokuqwashisa umphakathi waseThekwini ngalolu bhubhane.