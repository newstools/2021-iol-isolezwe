USHIYE osopolitiki nabezindaba bedunguza ontwini, umhlangano wetiye obuphakathi kowayenguMengameli kuleli uMnuz Jacob Zuma nomholi we-EFF uMnuz Julius Malema obungoLwesihlanu. Lo mhlangano odonse amehlo abakuleli ububanjelwe emzini kaZuma eNkandla,  kukhona kuwo noMnuz Dali Mpofu oyilungu le-EFF, okhuluzmela i-EFF uMnuz Vuyani Pambo, iMeya yaseKurhuleni uMnuz Mzwandile Masina, ilungu lesigungu esiphezulu kwi-ANC uMunz Tony Yengeni nendodakazi kaZuma uDuduzile. I-ANC KwaZulu-Natal isiveze ukuthi izokhuluma noZuma kuleli sonto ukuze ithole ukuthi yini eyayibhungwa kulo mhlangano. UNobhala we-ANC esifundazweni uMnuz Mdumiseni Ntuli uthe kuseve ukuthi bengaqagela obekukhulunywa kulo mhlangano. “Sizobonana noZuma kusuka manje kuya ekupheleni kwaleli sonto, nakanjani sizokwazi ukuqonda ingqikithi yalo mhlangano nenhloso yokuhlangana kwabo,”  kusho uNtuli. NgoJuni nyakenye kuke kwavela kwabezindaba ukuthi uMgcinimafa we-ANC kuzwelonke uMnuz Paul Mashatile wahlangana noZuma ukudingida ngamacala abebhekene noZuma asenkantolo. Kuvela nokuthi uMasina noYengeni babeke baxhumana nalaba baholi ababili bebanxenxa ukuthi babuyisane njengoba uMalema wayeyisethenjwa sikaZuma ngesikhathi ethola eqokelwa kwesobumengameli we-ANC ngo-2007 okwathi ngo-2012 i-ANC yamxosha kwaba ukugqabuka kwefindo. Leli ziko lezindaba lathola ukuthi uMasina waqala ukunxenxa ngo-2019, kanti ngaphansi kokubuyisana kwabo sekunethimba elibizwa nge- Black Team okuthiwa kunabalixhasayo abasesigungwini esiphezulu, abancane ngokweminyaka. Kuthiwa omunye wemigomo yaleli thimba ukunxenxa ukuthi kuguqulwe u-Section 25 woMthethosisekelo. Kuthiwa lijwayele ukuhlanganela emzini welungu lesigungu esiphezulu se-ANC, uMnuz Mduduzi Manana kanti linombono wokuthi elakuleli libe nehhovisi likamengameli elinabantu abancane ngokweminyaka ngo-2024 okukhona kulo umbimbi olubandakanya uMalema njengomengameli, uMnuz Floyd Shivambu njengephini nabanye abaholi be-ANC ezinhlakeni eziphezulu zobuholi.