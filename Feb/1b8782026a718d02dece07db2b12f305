NONTUTHUKO NGUBANE KUPHENYWA ngokushona kwamantombazanyana amabili aneminyaka eyisishiyagalombili aminze ekade ebhukuda eNgwavuma, ngeSonto. Okhulumela amaphoyisa KwaZulu-Natal uCaptain Nqobile Gwala, uthe kuvulwe amadokodo ngokushona kwala mantombazanyana. UMnyango  wokuBusa ngokuBambisana neziNdaba zoMdabu KwaZulu-Natal izolo uthumele isexwayiso emphakathini njengoba uthe zibe ntathu izigameko zokuminza kwabantu ezenzeke kuMasipala waseJozini. UNgqongqoshe uMnuz Sipho Hlomuka, unxuse umphakathi ukuba uqaphele ezindaweni ezinamanzi amaningi. Ungqongqoshe uxwayise kanje emuva kokuminza kwezingane ezimbili Othobothini, kwaminza owesilisa ona 30 okukholakala ukuthi uminze ngesikhathi ezama ukuwela umfula. Zombili lezi zigameko ziphenywa amaphoyisa. UHlomuka uphinde wagcizelela ukuba abazali bagade izingane, baqinisekise ukuthi azishiywa zodwa eduze kwamanzi amaningi. “Sikhathazekile ngemibiko esiyitholile, sifisa ukunxusa amalungu omphakathi ukuba aqikelele. Amanzi amaningi ayingozi, kumele abantu bangazami ukuwela umfula uma ugcwele,” kusho uHlomuka. Uthe umnyango wakhe usuthumele ithimba eliyolekelela umndeni nomphakathi wakuleya ndawo. Izindawo eziseduze kwaseJozini, Manguzi, Zululand nezinye bezihlaselwe izikhukhula kusukela ngesonto elidlule ngenxa yokuhlasela kwesishingishane u-Eloise. 