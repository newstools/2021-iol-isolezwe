SINYUKILE isibalo sabangasebenzi eNingizimu Afrika kwikota yesine ka-2020 njengoba sebewu-7.2 million besuka ku-6.5 million. Izolo iStats SA iveze ukuthi bawu-701 000 abantu abaphelelwe ngumsebenzi kwikota yesine yonyaka odlule. U-2.9 million wabantu usulahle ithemba lokuthi uzoke uyithole imisebenzi. IStatician General uMnuz Risenga Maluleke, sithe lokhu kusho ukuthi isibalo sabangasebenzi sikhuphuke ngo-1.7% saba wu-32.5%. Uveze ukuthi abathole umsebenzi kwikota yesine yonyaka odlule babe wu-333 000 okusho ukuthi isibalo sabasebenzayo siku-15%. Uveze ukuthi kulesi sibalo kubalwa nalabo akade behleli emakhaya ngesikhathi kuvalwe izwe abakwazile ukubuyela emsebenzini. Uthe iCovid-19 ikhahlameze imikhakha eminingi kodwa eshayeke kakhulu ngowezimali odilize abasebenzi abawu-123 000 nowezimayini odilize abawu-33 000. Yize eminye imikhakha idilizile kodwa eminye ibiqasha njengowasezindlini ovule amathuba omsebenzi awu-76 000, owezolimo awu-2000, owokwakha awu-86 000 nowokunakekela umphakathi odale awu-170 000. Abantu abasha basaqhubeka nokuswela umsebenzi njengoba u-63.2% wabaneminyaka ewu-15 kuya ku-24 bengasebenzi. U-38.5% wabesifazane abamnyama nabo baswele umsebenzi kakhulu uma kuqhathaniswa nabezinye izinhlanga. UNobhala Jikelele weSouth African Federation of Trade Unions (Saftu) uMnuz Zwelinzima Vavi, uthe akukho okubamangazayo ngalesi sibalo esiphezulu sabangasebenzi ngoba vele into abayilindele. “Kusasa (namhlanje) siyomasha ePhalamende sikhala ngakho ukungabikhona kwemisebenzi nomnotho ongakhuli waseNingizimu Afrika. Uhulumeni kufanele eze nezinhlelo ezizothuthukisa abantu, zidale amathuba omsebenzi azoholela abantu imali yokuphila. Asishaqekile neze ngalezi zibalo kodwa sifuna uhulumeni avuke ngoba abantu bakithi bahluphekile ikakhulu abesifazane nabantu abasha,” kusho uVavi.