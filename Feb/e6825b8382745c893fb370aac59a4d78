KUSHIYE umndeni udangele ukumuka kukamkhulu nomzukulu wakhe ngenkathi bekhuculula ibhuloho  lomfula uThukela elihlukanisa iKranskop neNkandla ngoLwesihlanu ekuseni. UMnuz Hlomisimpi Smakade Magwaza (62) noLwandle Magwaza (8) baKwaNxamalala, eNkandla bamuke ngenkathi besusa izingodo emfuleni bekhuculula ukungcola ebhulohweni iNdondondwane. Ibhuloho obekuwela kulo izimoto nabahamba ngezinyawo belikade ligqitshwe amanzi ngenkathi liyidliva. Kuthe esebohlile amanzi, uMagwaza wanikela khona namalungu omphakathi beyosusa izingodo nemfucuza kadoti njengenhlala yenza. Kuthiwa ufike wasebenza kwathi umzukulu wakhe obephethe ibhakede wazama ukukha ngalo amanzi. Indodakazi kaMagwaza engunina kaLwandle, uNksz Slindile Magwaza ithe amanzi abesebhakedeni adonsele emfuleni ingane yakhe yamuka. Uthe abebekhona bathi uLwandle usuke ohlangothini lwebhuloho  olungenhla ekhala efuna usizo waze wabonakala esengezansi emuka. “Ubaba ugxumele emanzini wambamba uLwandle emhlenga. ULwandle ubekade ememeza ecela usizo emuka. Bagcine bemuke bobabili okuze kube manje abakatholakali,” kusho uNksz Magwaza ngosizi. Uveze ukuthi abatshuzi babatshele ukuthi kuyingozi ukubabheka endaweni abamuke kuyona ngoba igcwele izingwenya. “Ubaba uhambe nakho konke ngoba nemali obekumele sithenge ngayo ukudla ibisezingubeni abezigqokile. Siyacela ukufuniswa bona batholakale,” kusho uNksz Magwaza. Okhulumela amaphoyisa KwaZulu-Natal, uColonel Thembeka Mbele usiqinisekisile lesi sigameko athe senzeke ngo-5 ekuseni. Uthe kusolakala ukuthi umfana nomkhulu wakhe baminzile ngesikhathi besusa udoti  obudalwe  izikhukhula ebhulohweni. “Uhlangabezane nobunzima umkhulu ngenkathi ezama ukuhlenga umzukulu wakhe baminza. Ukuthungathwa kwabo kuphazanyiswe izikhukhula nezingwenya,” kusho uCol. Mbele ethi kuyaqhubeka ukuthungathwa kwabo. Ungqongqoshe wezokuBusa ngokuBambisana neziNdaba zobuHoli boMdabu esifundazweni, uMnuz Sipho Hlomuka ucele amalungu omphakathi ukuba ayekelele ithimba labatshuzi lenze umsebenzi wokuthungatha ngenxa yobungozi bamanzi. Uthe amanzi abeka engcupheni impilo yomuntu ongaqeqeshelwe ukutshuza. 