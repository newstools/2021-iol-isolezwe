KUGADLE kwaphindelela ukufa ebuholini be-ANC KwaZulu-Natal. Izolo, le nhlangano ilahlekelwe imeya yeminye yomasipala besifunda, yaphinde yalahlekelwa enye yezingqalabutho okuqanjwe ngayo omunye womasipala bakulesi sifundazwe. UNksz Nonhle Mkhulisi, obeyiMeya kuMasipala wesiFunda iKing Cetswayo, obephinde abe yilungu lesigungu esiphezulu kwi-ANC KwaZulu-Natal, ushone izolo ezintathakusa. Kuphinde kwashona umakadebona kule nhlangano, uMnuz Alfred Duma, okuqanjwe ngaye uMasipala i-Alfred Duma, oseMnambithi. Sesifinyelele kwabane isibalo sabaholi be-ANC KwaZulu-Natal abashone kuleli sonto njengoba kusanda kushona ilungu lesiShayamthetho uNksz Bridget Ntshangase  nobeyilungu lesiShayamthetho, uMnuz Zwelifile Ntuli. I-ANC esifundazweni ithe iyalila ngokushona kwalabaholi, yadlulisa amazwi enduduzo emindenini yabo. Kukhalwe nhlangothi zonke ngokushona kukaNksz Mkhulisi, oshone ezintathakusa izolo, kulandela ukuhaqwa ubhubhane iCovid-19. UNksz Mkhulisi uke waba usihlalo we-ANC kwisifunda iMusa Dladla, kanti futhi uke waba ilungu lesiShayamthetho ngaphambi kokuthi aqokelwe kwesobumeya ngo-2016. Okhulumela i-ANC KwaZulu-Natal uMnuz Nhlakanipho Ntombela, uthe ukushona kukaNksz Mkhulisi kuzoshiya esikhulu isikhala kwi-ANC. “Ukushona kwakhe kusho ukulahlekelwa okukhulu kwi-ANC kanye nasemphakathini abeyisebenzela.” UNdunankulu waKwaZulu-Natal, uMnuz Sihle Zikalala, uncome igalelo likaNksz Mkhulisi ekuholeni omasipala abangaphansi kweKing Cetshwayo ekulweni nokubhebhetheka kobhubhane iCorona ezindaweni ezakhele lo masipala wesifunda. “Ushona ngesikhathi esibi lapho sisazikhotha amanxeba kulandela ukushona kukaMnuz Bheki Ntuli, naye obeqhamuka kusi lesifunda.” UNgqongqoshe wezokuBusa ngokuBambisana  neziNdaba zoMdabu KwaZulu-Natal, uMnuz Sipho Hlomuka, uthe ulahlekelwe kakhulu umkhakha wohulumeni basekhaya ngokushona kukaNksz Mkhulisi. UNksz Mkhulisi ubephinde abe usihlalo wenhlangano yohulumeni basekhaya, iSA Local Government Association, KwaZulu-Natal. “Njengesifundazwe, siphelelwe amazwi. Silahlekelwe umholi obezithobile futhi esebenza ngokuzikhandla ukuze kushintshe impilo yabantu baseKing Cetshwayo nabantu basesifundazweni. Umkhakha wohulumeni basekhaya ulahlekelwe ngempela.” UHlomuka uphinde wadluliswa amazwi enduduzo emndenini kaDuma (94), owayeyisosha loMkhonto weSizwe. Ngesikhathi kuhlanganiswa omasipala Indaka kanye noMnambithi ngo2016, izakhamuzi zakhetha ukuhlonipha uDuma ngokuqamba umasipala omusha ngegama lakhe. 