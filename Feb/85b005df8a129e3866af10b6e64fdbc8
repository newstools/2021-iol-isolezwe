BAPHOXEKILE odokotela ngemibandela okumele bayilandele uma befuna ukunikezwa igunya lokuthi basebenzise amaphilisi abulala izikelemu namazenze ezilwaneni, ivermictin belaphe ngayo iziguli ezineCovid-19. Ngeledlule isikhungo esigunyaza ukusetshenziswa kwemithi , iSouth African Health Products Authority (SAHPRA) igunyaze ukusetshenziswa kwala maphilisi ngaphansi kwemibandela kulandela ukuthi iAfriForum ifake lesi sikhungo  noNgqongqoshe wezeMpilo enkantolo ifuna ukuthi kugunyazwe ukusetshenziswa kwala maphilisi kuleli abhaliselwe njengamaphilisi okwelapha izilwane hhayi abantu. Ngaphambi kokuthi i-AfriForum iye enkantolo odokotela bakuleli abangaphezulu kuka-500  babhalele uMengameli uMnuz Cyril Ramaphosa noNgqongqoshe wezeMpilo uDkt Zweli Mkhize bethi akusheshiswe uhlelo lokuhlolwa kwala maphilisi kubantu. UDkt Naseeba Kathrada owudokotela eThekwini ongomunye wababhale le ncwadi abayisayine ngokuhlanganyela , uthe  imibandela okumele bayilandele yengeze umthwalo kodokotela njengoba kusamele bafake isicelo njengoba kade kwenziwa phambilini ngaphezu kwalokho kumele  bathumele umyalezo wokuthi sebesifakile isicelo. " Phambilini besikhala ngokuthi uhlelo lolufaka isicelo luhamba kancane, ngineziguli ezimbili engifake izicelo zokuthi zelashwe ngala maphilisi  esontweni eledlule angikayitholi impendulo," Ivermectin ikleliswe yiSAHPRA yaba umuthi osesigabeni sesithathu ( schedule3)  okumele isiguli siwuthole ngokuwunikwa udokotela.. Ngokwemibandela okumele ilandelwe udokotela ufaka isicelo kwiSAHPRA. Lesi sikhungo sithe kuzothatha amahora angu-24 ukuthi siphendulwe isicelo sikadokotela. Esicelweni udokotela ofaka isicelo kumele achaze ukuthi kungani efuna ukuwasebenzisa esigulini sakhe. Kumele afake imininingwane etholakala ephaketheni lawo amaphilisi echaza ngobungozi bawo nokuthi akhiqizwe kuphi  nokuthi asetshenziselwa ukwelapha ziphi izifo , afake nencwadi esayinwe yisiguli sivuma ukuthi sizokwelashwa ngala maphilisi. UDkt Kathrada uthe lo msebenzi ozokwenziwa ngodokotela muningi bebelindele ukuthi imibandela ibe lula kunale ebikhona phambilini ngoba isimo siyaphoqa ukuthi izinto zenziwe ngokushesha.  