SIVIWE FEKETHA USIHLALO weKhomishini ephenya ngokuLawulwa koMbuso yiDlanzana iJaji Raymond Zondo, usegxeke ukungalawulwa kwemali kwabakwa-Prasa, okwaholela ekutheni basebenzise imali engaphezu kwama-billion kuleyo ababebekelwe yona ngonyaka wezimali. Izolo bekufakaza owayengusihlalo weKomiti lezokuThutha ePhalamende uNkk Dikeledi Magadzi. UNkk Magadzi utshele ikhomishini ukuthi yize kwakunokukhathazeka ngezinkampani zikahulumeni ezazibathulela imibiko kodwa iPassenger Rail Agency of South Africa (Prasa), iyona ababekhathazeke kakhulu ngayo. Uthe ukungasetshenziswa kwemali ngendlela kwakuyinto ejwayelekile khona. Uthe kwaba nzima nokusebenza nabo ngoba kwakuvele kushintshwe ungqongqoshe noma ibhodi lakhona noma kushintshe izikhulu eziphezulu. Usole owayewusihlalo webhodi uMnuz Popo Molefe, ngokungasebenzi kahle nekomiti. “Uma sifuna ulwazi kuMolefe wayevele asikhumbuze ukuthi sesiyeqa manje emsebenzini wethu. Ekubeni thina sasifuna ukuthola okwenzekayo,” kusho uNkk Magadzi. Uthe babehlezi bephoxeka uma befuna ukuhlangana nabakwaPrasa ngoba kwakuvele kufike uMolefe yedwa. Ikhomishini yatshelwa umcwaningi mabhuku omkhulu osashona, uMnuz Kimi Makwetu, ukuthi ukusebenza kwemali ngonyaka wezimali ka-2013/2014 kwakunguR100 million, kwathi ngo-2017/2018 kwaba kuR24.2-billion. UZondo uthe ushaqekile yile mali wathi kwakukhomba ngokusobala ukuthi kukhona okungahambi kahle. “Ungacabanga ukuthi kukhona umuntu ongasukumela phezulu lokhu uma kwenzeka ukuze kunqandeke ukuba kungabe kusenzeka ngonyaka olandelayo, kodwa kubukeka sengathi bonke abantu okwakumele babheke ukuthi izinto zihamba kanjani babengenandaba nje, lokhu kwaqhubeka. Bekumele ngabe bethuka, benze into abangakaze bayenze ukunqanda lo mkhuba,” kusho uZondo. UNkk Magadzi, ukhombe abaphathi bakwaPrasa, wathi kuneminyaka behluleka ukulungisa izinto nokulandela iziyalo zekomiti. 