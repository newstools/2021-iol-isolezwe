UMNDENI wentombazane ebifunda eMaqhingendoda High, eminze ngoLwesihlanu olwedlule emfuleni uMfolozi iphuma ukuyokha umcako,  uthi ukukhishwa kwemiphumela yabafundi baka-matric ngelizayo kuzovusa izilonda ngoba lo mfundi uzobe engasekho. UMnuz Nimrod Mphathiseni Bophela (64) waseMfolozi eMhlophe oLundi,  onguyise kaSamukelisiwe Bophela (18) omukile, utshele Isolezwe  ukuthi yize sebemngcwabile,  kodwa isimo sisazoba nzima emndenini njengoba uMnyango wezeMfundo kuleli uzokhipha imiphumela ka-matric maduze. Uthe imiphumela kamufi izokwenza kuvuke iminjunju emndenini. “Besijabulile sonke siyilinde ngabomvu imiphumela yakhe. Njengoba sesizithola sibhekene nalesi sehlo, siyabona ukuthi ngeke kusiphathe kahle  ukuphuma kwayo (imiphumela). Sizwa izinhliziyo zethu zithunukala uma sicabanga ngemiphumela ka-matric ebesiyilindele,” kuchaza uBophela. Echaza ngokumuka kwendodakazi yakhe, uthe yayihamba nabazala bayo abane beyokha umcako eyayihlose ukuhamba nawo uma isibuyela oLundi njengoba yayivakashele koninalume KwaCeza. Uthe ngosuku abaya ngalo emfuleni, amanzi ayesho phezulu ngenxa yemvula enamandla egasele Esidakeni, KwaCeza emasontweni adlule. Umufi wamuka nabazala bakhe abane. Oyedwa kuthiwa waphuma emfuleni maqede wamemeza efuna usizo. Kuthiwa umlisa owabona lezi zingane ziminza, wangena emfuleni watakula abazala bakaSamukelisiwe abaphuma kuwo bephila. Umufi kuthiwa watakulwa eseshonile. Ikhansela lendawo uMnuz Manyomfana Masondo, lithe inkinga ekhungethe amalungu omphakathi wukungabibikho kwebhuloho eliseduze elingasetshenziswa ngabantu abasuke bewela. “Ibhuloho elikhona likude kakhulu nendawo abawela kuyo abantu basendaweni. Silinde ukuzwa izinhlelo mayelana nokwakhiwa kwalo Esidakeni njengoba umasipala uyaye uqale ulinde uhlelo lokukhishwa kwemali ebhekele intuthuko.” Okhulumela amaphoyisa KwaZulu-Natal uColonel Thembeka Mbele, ekhuluma nozakwabo weSolezwe iSunday Tribune, uthe kuvulwe idokodo lokufa komuntu esiteshini samaphoyisa aKwaCeza.