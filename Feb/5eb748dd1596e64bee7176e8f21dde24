BANGU-34 000 abasebenzi bezempilo asebebhalisele ukuthi bazogonyelwa iCovid-19,  okwenziwa ngezobuchwepheshe bamakhompyutha, i-Electronic Vaccine Data System  (EVDS) ethulwe ngokomthetho  izolo. UNgqongqoshe  wezeMpilo kuleli uDkt Zweli Mkhize, uthe lolu hlelo obhalisa kulo ngokungena kwi-internet, lwenzelwe ukuthi kwaziwe ukuthi umgomo ongakanani, uzoya kuphi. "Ukubhalisa kuyashesha kuthatha isikhathi esingaphansi kwemizuzu emibili. Ifomu egcwaliswayo iyakutshela ukuthi ufaka yiphi imininingwane, lilungele ukugcwaliswa ngabasebenzi bezempilo abasezikhungweni zikahulumeni nabasezikhungweni ezizimele,“ kusho  uDkt Mkhize. As of today, the total number of confirmed #COVID19 cases is 1 463 016 , the total number of deaths is 45 344 and the total number of recoveries is 1 323 680. pic.twitter.com/7hr6axDtUA Uthe lolu hlelo luzosetshenziswa yizo zonke izifundazwe. Uthe isisebenzi sikahulumeni okungenzeka singakwazi ukubhalisa sizokwazi ukugoma, sizobhalisa esikhungweni sokugoma. UDkt Mvuyisi Mzukwa weSouth African Medical Association (SAMA),  uthe uhlelo  luhle  kodwa kumele kube nolunye oluzosetshenziswa lapho kunenkinga ye-network ne-data. " Kunezindawo  ezingenayo inetwork kanti abanye abantu abanayo idata ngakho kumele siqaphele ukuthi kungabi nendawo abantu abazogcina sebeqoqene kuyo  ngoba ine-network noma ine-wifi okungaholela ekutheni kusabalale iCovid-19,"  kusho uDkt Mzukwa. The arrival of the first one million #COVID19 vaccines from the Serum Institute of India was a historic moment for South Africa. Watch a few highlights here: pic.twitter.com/mbpDtZl2El UNkk Avanthi Govender Bester weSouth African Medical Technoloy Industry Association, uthe sebeqalile ukuzilungiselela ukugoma ngoku-oda izinaliti zomjovo novolo ozodingeka. “Kudingeka ukuthi sizilungiselele ngoba kuzogonywa abantu abaningi kakhulu, ngakho kubalulekile ukuthi sibe nezinaliti ezilungele lo mgomo. Emhlabeni wonke izinsiza zokugoma ziyadingeka ngoba amazwe amaningi agoma abantu bawo. Kumele sizilungiselele ngoba izinaliti nezinye izinsiza, kuthengwa emazweni angaphandle,”  kusho uNkk Govender.