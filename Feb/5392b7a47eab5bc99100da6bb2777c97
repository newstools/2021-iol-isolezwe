UMENGAMELI Cyril Ramaphosa unxuse abantu bakuleli ukuthi baphuze bazigade ukuze singenyuki isibalo sabahaqwa yiCovid-19. URamaphosa usho lokhu izolo ememezela ukuxegiswa kweminye yemigomo yize izwe lisasesigabeni sesithathu somvalelandlini. Enye yezinto ebibhekwe ngabomvu ukuvulwa kotshwala abuvala ngoDisemba nyakenye emuva kokunyuka kweSibalo Sabahaqa yilolu bhubhane. Ukwehla kwesibalo sabahaqekayo nalabo abangeniswa ezibhedlela ngezinye zezinto ezenze ukuthi avule ukudayiswa kotshwala. Phakathi kwemithetho exegisiwe kubalwa nokuvunyelwa kwezinkonzo, ukuvulwa kwezindawo zomphakathi  nokuncishiswa kwesikhathi somthethowewashi. URamaphosa umemezele ukuthi utshwala buzovumeleka ukudayiswa kusukela ngoMsombuluko kuya kuLwesine, kusukela ngehora leshumi ekuseni kuvalwe ngehora lesithupha ntambama ezindaweni lapho kungaphuzelwa khona. Ezindaweni lapho kuphuzelwa khona njengamathaveni, zona ziyalelwe ukuba zivale ngehora leshumi ebusuku. URamaphosa unxuse abantu bakuleli ukuba bangeqisi ophuzweni oludakayo. “Phuzani nizibheke ukuze sigweme isimo lapho sizothola sekunyuka isibalo sabangeniswa ezibhedlela ngenxa yokulimala, noma sibone kukhula isibalo sabatheleleka ngegciwane ngenxa yokuphuza budedengu.” Izindawo zomphakathi ezifana namabhishi, amadamu, namapaki, zizovulwa. Isikhathi somthetho wewashi sincishisiwe, njengoba sesizoqala ngo-11 ebusuku kuze kube u-4 ekuseni. “Abantu akufanele babe ngaphezu kuka-50 endaweni evalekile, kanti endaweni evulekile kufanele abantu bangeqi ku-100. Kufanele kulandelwe imigomo efana nokuqhelelana kwabantu. Uma kuwukuthi indawo ayivumi ukuthi abantu bakwazi ukuqhelelana ngebanga elivumelekile, kufanele kuncishiwe isibalo sabantu sibe ngaphansi kuka-50.” Eminye imicimbi okubalwa kuyo eyezepolitiki nemihlangano yemikhandlu, ayikavumeleki ngaphandle kwemingcwabo. Abantu abangu-50 kuphela abavumelekile emngcwabeni. “Emasontweni amathathu edlule sibone sehla kakhulu isibalo sabatheleleka ngegciwane uma siqhathanisa noDisemba. Ezinsukwini eziyisikhombisa ezedlule, isibalo sabantu abathelelekayo besijwayele ukuba u-5 500, kanti esontweni elandulela lelo bekujwayele ukuba u-10 000. “Abantu abebengeniswa esibhedlela nabo banciphile besukela ku-2 300 ngosuku baya ku-200. Nakuba besebaningi abatheleleka ngegciwane kodwa ngingasho ukuthi sesidlulile kwisivuvu sesibili.” URamaphosa unxuse abantu bakuleli ukuthi baqhubeke nokulandela imigomo yokulwa naleli gciwane. Uthe kusazophoqeleka ukuthi abantu bagqoke izifonyo, baqhelelane waphinde wathi kubalulekile ukuthi bageze izandla. Uxwayise ngokuthi abantu abahlale beqaphile, bangayekeleli nje ukuze isivuvu sesithathu singagadli.   