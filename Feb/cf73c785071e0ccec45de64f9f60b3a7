AMALUNGU omphakathi waseSweetwaters, eMgungundlovu, athi akhathele ukubanjiswa udonga mayelana nokufakwa kwetiyela eMbutshane. Izakhamuzi ebezithukuthele zigane unwabu, zivale imigwaqo ngamathayi avuthayo namagatsha ezihlahla izolo, zifuna kusheshiswe ukufakwa kwetiyela kule ndawo. Amalungu omphakathi athi nakuba kwakhishwa izigidi zamaRandi ukuze kufakwe itiyela kulo mgwaqo ngo-2014, kepha namanje awukapheli umgwaqo. Ilungu lomphakathi elicele ukuba igama lalo lingadalulwa, lithe bakhathele izethembiso ezihlezi zenziwa uMasipala waseMsunduzi zokuthi kuzosheshiswa ukwakhiwa kwalo mgwaqo, kepha zingafezwa lezo zithembiso. Ililungu lomphakathi lithe ngoFebhuwari 2019 batshelwa ukuthi umasipala usubeke eceleni uR14 million wokuba kwenziwe isigaba sesibili somgwaqo. Lo msebenzi kwakufanele uphothulwe emva kwezinyanga eziyishumi, kepha emva kweminyaka emibili ayikho inqubekela phambili. “Lo mgwaqo awukho esimeni esihle, ziningi izingozi esezidalekile ngenxa yokuthi awukho esimeni esihle. Nabamakhumbi abasafiki ngakithi ngoba umgwaqo ubagugisela amasondo. “Esikuzwile wukuthi usonkontileka uzolanda imishini, uyashiya endaweni. Asazi ukuthi uhamba kanjani umsebenzi ungaphelile. Kule minyaka emibili asazi ngempela ukuthi ikuphi losonkontileka abekwenza ngoba akukho nqubekela phambili.” Abasebenzi nabo bebebambe owabo umbhikisho bekhala ngokungaholelwa. Abasebenzi bathe sekukaningi bengayitholi imiholo yabo. Okhulumela uMasipala uMsunduzi, uNksz Thobeka Mafumbatha, uthe bayazama ukusombulula ingxabano ephakathi kukasonkontileka nabasebenzi, ukuze kuqhubeke umsebenzi. “Sinethemba lokuthi kuzoshaya uMsombuluko isixazululekile.” Uthe sebebeke eceleni uR1.7 million ukuze kuphothulwe ukufakwa kwetiyela emgwaqweni.