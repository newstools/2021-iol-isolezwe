UMASIPALA waseThekwini ukweletwa izigidi zamaRandi ngabahlali basemahostela ehlukene akhele leli dolobha. Ngokombiko wakamuva othulelwe isigungu esiphezulu salo mkhandlu, lo masipala ukweletwa uR229 million ngabahlali basemahostela. Lo mbiko othulwe yisikhulu sezezimali kulo masipala uMnuz Krish Kumar, uveza ukuthi uphiko lwezokuhlaliswa kwabantu kulo masipala seluyalelwe ukuba lukhiphe abakweletayo. Akucaci ukuthi lolu phiko luhlela ukuluqala nini uhlelo lokukhipha abakweletayo nokuthi bangaki abahlali basemahostela abangase bachaphazelwe ilesi sinqumo. Isinyathelo sokukhipha abakweletayo emahostela sibukeka singeke sibe lula njengoba inhlangano emele abahlali basemahostela, Ubumbano Lwamahostela, ishaya phansi ngonyawo ithi ngeke ivume kube khona abakhishwayo emahostela. Okhulumela le nhlangano uMnuz Mthembiseni Thusi, uthe umasipala kufanele uzinuke wona amakhwapha ngalesi sikweletu esiphezulu sabahlali basemahostela. UThusi uthe umasipala uyadembesela ekuqoqeni izikweletu zawo, wathi ngeke bavume ukuthi kukhishwe abantu abakweletayo. “Sizophikisana naleyo nto ngoba umasipala iwona ohlulekayo ukuqoqa irenti. Lena imali yawo umasipala okufanele engabe uyazikhathaza ngokuthi uyiqoqe. Onsumpa bakhona kodwa abawenzi umsebenzi wabo njengoba kwakwenza uhulumeni wakudala owawuziqoqela irenti.” UThusi uthe le nhlangano yasebenza kanzima ngo-2008 igqugquzela abahlali basemahostela ukuthi bakhokhele izinsiza, kepha kwabuye kwanguwo umasipala ofaka unyawo lwedada. “Kwakunokwenzelela emahostela lapho bethola khona ivoti, namanye amahostela agcina engasavumike ukukhokha.” UThusi uthe ushaqekile ukuthi umasipala usuthathe isinqumo sokuxosha abantu ngaphandle kokuthi kwaziswe bona njengabantu abamele abahlali basemahostela. Umasipala uthunyeliwe imibuzo ngeledlule kodwa kuze kwashaya isikhathi sokushicilela ungakayiphenduli. Imizamo yokuthola ukuphawula kukasihlalo wekomiti lezokuhlaliswa kwabantu kulo masipala, uMnuz Thanduxolo Sabelo, ayiphumelelanga, ucingo lwakhe belukhala lungabanjwa kanti akazange awuphendule umyalezo athunyelwe wona yize kukhombisa ukuthi uwufundile. USotswebhu omkhulu kulo mkhandlu uMnuz Sibongiseni Mkhize, uthe bayahambisana nalesi sinqumo njengenguyazana ye-ANC. “Wonke umuntu okweleta umasipala kufanele akhokhe. Asikhathali noma ngabe kuthiwa uhulumeni kazwelonke noma ngabe kuthiwa uhulumeni wesifundazwe, wonke umuntu okweleta umasipala kufanele akhokhe.” Ohola inguyazana ye-IFP uMnuz Mdu Nkosi, usole umasipala ngokugagamela uma uthi uzokhipha abakweletayo emahostela. “Imiphi imizamo umasipala oyenzile ukuzama ukuqoqa lezi zikweletu ngaphambi kokuthi uthathe isinqumo sokuxosha abantu? Kufanele umasipala ube nemikhankaso lapho ugqugquzela khona abantu ukuthi bakhokhe. “Njengamanje sibhekene neCorona, abantu abaningi bayahluleka ukukhokhela izinsiza zikamasipala, nabo abantu basemahostela babhekene nesimo esifanayo.” UNkosi uphinde wayalela umasipala ukuthi ulungise izimo zokuhlala emahostela ukuze abahlali bagqugquzeleke ukuthi bakhokhe. “Abanye abantu basahlala ngabane, nangabahlanu. Lokho kwenza abantu bangabi nomdlandla wokukhokha.”  