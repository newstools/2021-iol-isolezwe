UMVIKELI woMphakathi, u-Advocate Busisiwe Mkhwebane, uthole ukuthi owayengungqongqoshe wezaseKhaya  uMnuz Malusi Gigaba, akazange asebenzise amandla esikhundla sakhe ngesikhathi enikeza umndeni wakwaGupta ubulungu bakuleli. Izolo ihhovisi likaMkhwebane likhiphe imibiko eyisishiyagalombili. Kuleyo bekukhona nothinta uGigaba. Bese kuneminyaka emibili libheka lolu daba lukaGigaba. Ngesikhathi kunesithangami sabezindaba ngo-2018, uGigaba waphika ukuthi uMnuz Atul no-Ajay, banobuzwe bakuleli. U-Advocate Mkhwebane ubephenya ukuthi kwenzeke kanjani ukuthi umndeni wase-India unikezwe ubuzwe bakuleli? Lolu phenyo lwenziwe kulandela ukuba ilungu le-DA ePhalamende, uMnuz Haniff Hoosen nele-EFF uMnuz Floyd Shivambu, bafaka isikhalazo ngalokhu. “UMvikeli woMphakathi uthole ukuthi owayengungqongqoshe akazange asebenzise igunya lakhe ngokungafanele ukunikeza u-Ajay Gupta nomndeni wakhe ubuzwe ngokomthetho wobuzwe,” kusho umbuso. Iphutha okuthiwa walenza yileli lokungawadaluli amagama abo ePhalamende ohlwini lwabantu abasuke benikezwe ubuzwe minyaka yonke. U-Advocate Mkhwebane uthole ukuthi uGigaba wahluleka ukuveza iqiniso linjengoba linjalo kwisithangami sabezindaba ngoMashi 6, 2018, ephika ukuthi laba banabo ubuzwe. Ngakusasa wabuye walungisa leli phutha. Kuthiwa ngeke kube khona ukujeziswa kwakhe njengoba engasekho kuzo zombili izikhundla, sokuba ngungqongqoshe nokuba yilungu lePhamende. U-Advocate Mkhwebane uyalele abomnyango ukuba babhekisise lolu daba ukuze iphutha elifanayo lingeke lisenzeka. 