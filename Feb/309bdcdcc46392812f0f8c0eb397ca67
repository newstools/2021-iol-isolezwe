UKUFAKWA kwezicelo zomsebenzi ezibe ngaphezu kuka-200 000 ekubeni kudingeka abasebenzi abawu-1 400 yikhona okubambezele ukuvulwa kwesibhedlela esiqedwe ngonyaka odlule ukwakhiwa, iDkt Pixley Ka-Isaka Seme esiseBridge City, KwaMashu. Umnyango uthi wamukele izicelo zomsebenzi ezingaphezu kwalezo ebezilindelekile. Manje umnyango usohlelweni lokufaka imininingwane yabobonke abafake izicelo zomsebenzi kwisigcinalwazi ukuze kugwenywe izixakaxaka nokuqasha ngokwenzelela. Uma kuqedwa lolu hlelo, abahlangabezana nokudingeka  emsebenzini bazobizelwa kwinhlolokhono. UMnyango uthe ekuqaleni kwenyanga ezayo kumele bebe sebekhonjiswa umsebenzi abaqashiwe okuwuhlelo oluthatha cishe inyanga. UNgqongqoshe wezeMpilo KwaZulu-Natal uNkk Nomagugu Simelane-Zulu, uthe ufike emnyangweni ngo-2019 sekwakhiwe u70% wesibhedlela. Uthe umvalelandlini odalwe ukubheduka kweCovid-19 nyakenye umise ukuhanjiswa kwempahla eyayi-odwe abakhi besibhedlela. Kwaphoqa umnyago ukuthi ungenelele ubatholele imvume eyisipesheli ukuze baphothule umsebenzi. “Sase siqediwe ukwakhiwa isibhedlela ngoMeyi ngonyaka odlule. Ngasibala nezinye ezazizosetshenziselwa ukulalisa abahaqwe iCovid-19. Asikwazanga ukusivula ngoba lwalungenziwanga uhlelo lokuqashwa kwabasebenzi baso,” kusho ungqongqoshe. Wonke umsebenzi wasesibhedlela uzoqashwa umnyango ngqo, akekho ozobe esebenza ngaphansi kwenkampani ethile. Ukukhishwa kwezikhangiso zomsebenzi kulesibhedlela esinemibhede engu-500 kwaqala ngo-Agasti 2020. Kwaqalwa ngokuthungathwa kwabaphathi baso. Emva kwalokho kwakhishwa ngezikhawu izikhangiso zomsebenzi wonogada, owasendlini, amanesi nodokotela osekuvaliwe manje. 