UMBIKO wophiko oluphenya amacala enkohlakalo, iSpecial Investigative Unit (SIU), uphakamisa ukuthi ivulelwe amacala emaphoyiseni iphinde iqondiswe ubugwegwe imenenja kamasipala wesifunda uMgungundlovu, uDkt Ray Ngcobo. Leziphakamiso ziqukethwe embikweni oyimfihlo walolu phiko, obeluphenya ngezinsolo zokubhubhudlwa kwezigidi zamarandi ngesikhathi lo masipala uhlela umjaho waminyaka yonke iNelson Mandela Day Marathon yango-2018, uhambo lokuvakasha kowayengumengameli wakuleli uMnuz Jacob Zuma lwango-2017, ukusingathwa kwemidlalo yenhlangano yohulumeni basekhaya iSA Local Government Association games, eyayisingethwe ngo-2018 kanye nokusingathwa kwezimbizo. Ilinganiselwa kuR15 million imali eyasetshenziswa umasipala kulezi zinhlelo. Uphenyo lweSIU luthole ukuthi akulandelwanga imigomo ngesikhathi kukhishwa amathenda aphathelene nalemicimbi. Lo mbiko othulwe emhlanganweni womkhandlu ngoLwesine, uthole ukuthi uNgcobo waphatha budedengu izimali zomphakathi nokwaholelwa ekutheni umasipala ulahlekelwe yizigidi zamarandi. Lol uphiko luphakamise ukuthi umasipala uthathele uNgcobo izinyathelo zokumqondisa ubugwegwe. Badalule nokuthi lolu phiko seludlulisele amacala amane kwinhlangano yezokushushisa, iNational Prosecuting Authority (NPA), ukuba kushushiswe uNgcobo. Ngokombiko, umasipala uyalelwe ukuba uzame ukubuyisa imali enguR3.4 million eyehla ngemilenze. Waphakamisa nokuthi kuqondiswe ubugwegwe izikhulu ezine, kanti ezinye zazo azisekho kulo masipala. Okhulumela umasipala uMnuz Brian Zuma, unqabile ukuphawula ngombiko, wabuza ukuthi Isolezwe liwuthole kanjani njengoba uyimfihlo. "Lo mbiko wadingidwa emhlanganweni ovalelekile, angikwazi-ke ukuphendula ngawo." Imizamo yokuthola ukuphawula kukaNgcobo ayiphumelelanga njengoba ucingo lwakhe belungangeni kanti nomyalezo awuthunyelwe akazange awuphendule. Ngokuthola kweSolezwe, amaqembu aphikisayo aphakamisa ukuthi uNgcobo amiswe okwesikhashana emsebenzini, bese enikezwa ithuba lokuziphendulela ekutheni kungani kufanele umasipala ungamumisi emsebenzini. Kepha i-ANC yacela ukunikezwa izinsuku ezingu-21 ukuze idingide lo mbiko. Amaqembu aphikisayo athe kufanele uNgcobo athathelwe izinyathelo ngokushesha. Ohola inguyazana yeDA uMnuz Bongumusa Nhlabathi, uthe banomuzwa wokuthi uNgcobo akufanele abe semsebenzini. “Nakuba sijabule ukuthi umbiko ugcine uthuliwe, kepha kuyakhathaza ukuthi umasipala uhlale phezu kwawo isikhathi eside njengoba wawuthola ngoSeptemba (2020). “Isiphakamiso sethu bekuwukuthi lezi ezinye izikhulu zimiswe ngokushesha emsebenzini, bese kuthi uNgcobo amiswe okwesikhashana anikezwe izinsuku eziyisikhombisa ukuba achaze ukuthi kungani engeke amiswa emsebenzini, ” kusho uNhlabathi. Ikhansela le-EFF uMnuz Khumbulani Nene, lithe igama labo ligezekile ngoba kade babesho ukuthi uNgcobo ukhohlakele. “Sike saduba imihlangano ngayo indaba kaNgcobo, baze basisabisa ngokuthi bazosibambela imiholo,” kusho uNene. Ikhansela le-IFP uMnuz Bukelani Zuma, lithe ngokwabo uNgcobo kufanele engabe wamiswa emsebenzini ngesikhathi kusaqhubeka uphenyo. “Bekungesiwona umqondo ophusile ukuthi aqhubeke asebenze ekubeni kunophenyo oluthinta igama lakhe,” kuphawula uZuma.