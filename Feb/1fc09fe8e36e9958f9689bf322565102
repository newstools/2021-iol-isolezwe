UNGQONGQOSHE wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, ukhathazekile ngokubulawa kwamakhosi nezinduna esifundazweni. UMnyango wakhe uthumele isitatimende kwabezindaba izolo uthi basebenzisana namaphoyisa ukuqinisekisa ukuthi bonke abenzi bobubi bayaboshwa. Muva nje, kusanda kubulawa inkosi yaKwaCele eMdoni, uSifiso Derrick Cele (47), odutshulwe esemzini wakhe. UHlomuka ehambisana nobuholi okubalwa iMeya yaseMdoni uNkk Sibongile Khathi, noSihlalo wamakhosi kumasipala Ugu, bavakashele umndeni kaCele. “Sibuhlungu kakhulu ngokwenzekile. Nangendlela abulewe ngayo, sitshelwe ukuthi udutshulwe ezongena kwakhe. Sikhathazekile ngokubulawa kwakhe ngoba akuyona inkosi yokuqala ukuba ibulawe ngalolu hlobo. NaseNquthu kubulewe enye inkosi. Eminyakeni emithathu edlule sekubulewe amakhosi cishe amahlanu, lokhu kwenza sikhathazeke kakhulu. Siyasebenzisana namaphoyisa ukuze kuboshwe abathintekayo ngokubulawa kwamakhosi. Le nkosi ebulewe manje, beyingeve ibasebenzela abantu, ibihamba phambili ekuqinisekiseni ukuthi abantu bathola intuthuko. Empeleni nje, bangu-25 amakhosi nezinduna ababulewe eminyakeni emithathu. Konke lokhu kwenza sikhathazeke. Sizoba nomhlangano namaphoyisa ukulandela wonke amacala okubulawa kwamakhosi nezinduna,” kusho uHlomuka. UHlomuka uthe ufisa amaphoyisa aphenyisise kuleli cala kungabi bikho abangakubheki ngalo. Amaphoyisa KwaZulu-Natal athe asaphenya ngokubulawa kwenkosi okwenzeke ngoLwesithathu ebusuku. Ayikaziwa imbangela yokubulawa kukaCele kodwa kusolwa umbango wobukhosi, lokhu akuzange kuqinisekiswe amaphoyisa. 