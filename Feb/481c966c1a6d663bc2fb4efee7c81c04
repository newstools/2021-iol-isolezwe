IHLALELE ovalweni lokuthi ingahlaselwa yizilwane zasendle imiphakathi yaseNqulwane nasoKhukho, eZululand emuva kokweqa kwezindlovu ezinhlanu ngempelasonto. Lezi zindlovu zeqe esiqiwini iHluhluwe iMfolozi Park emuva kokuwa kocingo olubiyele isiqiwi. UMnuz Musa Mntambo okhulumela ezeMvelo KZN Wildlife,uthe bakwazile ukubuyisela izindlovu ezimbili esiqiwini kodwa ngebhadi ezintathu bese ziseduze kwalapho kuhlala khona umphakathi baphoqeleka ukuthi bazibulale ngeSonto. “Sibone ukuthi uma sizama ukubuyisela izindlovu ebese zisondele lapho kuhlala khona umphakathi kuzoba nobungozi kubantu sase sifaka isicelo sokuzibulala. Zibulawe izolo (ngeSonto), sathatha izicubu ezibalulekile esizithathayo uma sibulele izindlovu. Okunye kuye kwashiyelwa umphakathi nokuyinto esihlale siyenza,” kusho uMntambo. Mayelana nocingo okuthiwa luyantenga esiqiwini, uMntambo uthe ukuqubuka kweCovid-19 kuphazamise izinhlelo zabo zokufaka ucingo oluqinile. “Simatasa nezinhlelo zokuqasha abazofaka ucingo, bazothathwa khona emphakathini owakhele isiqiwi. Sifuna bahlomule ngamathuba omsebenzi nabo babe yingxenye yokongiwa kwemvelo,” kusho uMntambo. Esitatimendeni esithunyelwe kwabezindaba ikomiti laseNqulwane nasoKhukho, umphakathi uthe ukhathazekile ngokweqa kwezindlovu ngenxa yocingo olungaqinile. Uthe ukuphuma kwezindlovu kuyacacisa ukuthi nezinye izilwane zasendle zizophuma uma lungalungiswa ucingo. “Imiphakathi eyakhele iHluhluwe iMfolozi Park ishaqekile ukuthi uMnyango wezokuThuthukiswa koMnotho, ezokuVakasha neMvelo KwaZulu-Natal nabezeMvelo KZN Wildlife abasigxeki lesi sigameko sokweqa kwezindlovu. Kuyacaca ukuthi senziwe wubudedengu kwabaphethe bokuhluleka wukuqinisa ezokuphepha ukuze izindlovu nezinye izilwane zasendle zingeqi esiqiwini,” kusho isitatimende. Umphakathi uthe akusikho okokuqala kweqa izilwane zasendle ezivamise ukubulala imfuyo nokulimaza abantu. Umphakathi ucele izinhlaka zomthetho ukuthi ziphenye ngoR36 million owawubekelwe ukulungisa ucingo ngo-2016/2017. Uthe udinga uhulumeni asheshise udaba lwesicelo sesinxephezelo ngomhlaba owathathwa ngesikhathi kusungulwa isiqiwu. 