WILLEM PHUNGULA IPHOXEKILE i-ANC eThekwini ngokuboshwa komholi wayo ngecala lokubulawa kwamaphoyisa eTheku. Lawa maphoyisa ango-Inspector Lindo Madonsela, no-Inspector Ndumiso Thusi, kanti adutshulwa ngoyaba lwezinhlamvu eMpumalanga, esemotweni ephuthuma emsebenzini ngoJuni nyakenye. Unobhala we-ANC kuward 7 eNtshongweni, uMnuz Thulani ‘Holly’ Shozi, kuthiwa uphelezelwe ngummeli wakhe uMnuz Bulelani Mazomba, wayiziyisa emaphoyiseni emva kokuba ithimba likazwelonke eliphenya amacala okubulawa kosopolitiki KwaZulu-Natal, ligasele kubo alangamthola. UMazomba ugqame ngokuba sethimbeni elimela owayeyimeya yeTheku uNkk Zandile Gumede, emacaleni enkohlakalo abhekene nawo. UShozi uvele kafushane ngoMsombuluko ngeledlule enkantolo eHammarsdale, uzobuyela enkantolo namhlanje. Lo nobhala kulindeleke ukuba  avele nenye insizwa esolwa ngobunkabi nayo okuthiwa iyathinteka ekubulaweni kwala maphoyisa. Ngokwemingcele emisha, kuthiwa iNtshongweni seziyohlanganiswa neMpumalanga, kube yiwadi eyodwa. Umholi wethimba lesikhashana le-ANC eThekwini uMnuz Bheki Ntuli, uthe inhlangano iphoxeke kakhulu ngokuboshwa komuntu osebuholini ngokufa kwamaphoyisa. Uthe yize bengeke baphawule kakhulu kwazise usewumsolwa uShozi kodwa akuyona into enhle ukuzwa ukuthi kuthinteka nomholi wenhlangano ezintweni ezinjangalezi ngoba lokho kungcolisa igama le nhlangano. “Sizwile ngokuboshwa kukaShozi kuleli cala kodwa sizolinda umthetho udlale indawo yawo. Ngeke sikhulume kakhulu sicela nabantu banike umthetho indawo yawo,” kusho uNtuli. UMadonsela wake waba ngusihlalo wophiko lwentsha le-ANC eMpumalanga. Ngesikhathi ebulawa ubengumdidiyeli wohlangothi iRRU olufuna uMnuz Thabani Nyawose, ukuba abe ngusihlalo weTheku. Emngcwabeni nguNyawose owathula inkulumo yosuku egameni le-ANC. Unina kaMadonsela, uNkk Jane Madonsela obekhona enkantolo ngoMsombuluko, uthi ujabule kakhulu ukuthi bakhona asebeboshiwe ngokufa kwendodana yakhe.