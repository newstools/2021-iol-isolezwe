ZIYAGCWALISWA izikhala zothisha   abathatha umhlalaphansi nabashone kugasela ubhubhane i-Covid 19 kuleli, ezikoleni zakulesi sifundazwe. UNdunankulu KwaZulu-Natal uMnuz Sihle Zikalala uthe ezikhaleni  ezingu- 3671 ezivuleke ngenxa yeCovid 19, ezingu- 1001 kuzo sezigcwalisiwe  kanti uMnyango wezeMfundo esifundazweni ulungiselela ukugcwalisa ezingu- 2670 ezisele. Lezi zikhala kukhona kuzo ezidinga othisha, izinhloko eminyangweni, othishanhloko, amaphini othishanhloko nabazohlanza ezikoleni. UZikalala obekhuluma esithangamini nabezindaba izolo, uqinisekise ukuthi  lesi sifundazwe sesikulungele ukuvulwa kwezikole  ngoFebhuwari 15. “Ukulungela kwesifundazwe ukuvulwa kwezikole, kubandakanya ukwamukelwa kwabafundi, ukuba khona kwezinsiza zesikole ezinjengamakilasi, izincwadi, ifenisha ezikoleni, amanzi, ukuthuthwa kwendle nezinsiza zokugwema ukubhebhetheka kwe-Covid 19,”  kusho uZikalala. Uthe izomoto ezithutha abafundi nazo sezikhona.  Bangu- 85 abasayine izinkontileka zokusebenzisana nomnyango ukuthutha abafundi, abe ngu- 495 amabhasi, angu-19 amabhasi amancane namatekisi angu-212, futhi zonke lezi zimoto zizobe sezikulungele ukuthutha abafundi abangu-42 000 uma kuvulwa izikole. Uthe uMnyango wezeMfundo esifundazweni wenze konke okusemandleni ukuqinisekisa ukuthi zonke izinsiza zokulwa ne-Covid 19 ziyathunyelwa ezikoleni ngaphambi kokushaya kwesikhathi sokufika kwabafundi. “Njengoba abaphathi bezikole bevule ngoJanwari 25, zimbili izifunda ezibe nenselelo yendawo yokugcina izinsiza zokulwa ne-Covid 19, kodwa ihhovisi lesifundazwe lomnyango lingenelelile lasiza.  Sekuqinisekisiwe ukuthi kuzo zonke izikole, abafundi bazokuthola okokuvika i-Corona uma befika ezikoleni okukhona phakathi kwakho izifonyo ezenzelwe othisha nabafundi namanzi,”  kuqhuba uZikalala Uthe kubafundi abangu- 2 771 015 okulindeleke ukuthi bathathwe ezikoleni kulo nyaka, abangu- 2 769 212 kubona sebethathiwe.  Uthe iningi labafundi abangakathathwa abaka- grade 1 no- grade 8.  Uveze ukuthi uMnyango wezeMfundo ezingeni lezifunda sewubumbe amakomiti azongenelela uma kunabafundi abangazitholi izikhala. Uthe kulezo zikole ezacekeleka phansi ngenxa yesichotho ngesikhathi samaholidi, umnyango uzozilungisa ngesikhathi kuqhubeka ukufunda. Uqinisekise ukuthi asikho isikole esizoba nenkinga yamanzi.  Uveze ukuthi angu- 18 455 amathangi afakwe ezikoleni kulesi sifundazwe. Uthe u-96.4% wezincwadi sewuthunyelwe ezikoleni kanti ezisele zizothunyelwa lingakapheli leli sonto. Bangu-  2 442 7544 abafundi abathembele ekudleni okuphekwa ezikoleni ezingu- 5 460 zakulesi sifundazwe.  UZikalala uthe umnyango usukulungele ukuqhuba uhlelo lokuhanjiswa kokudla ezikoleni.