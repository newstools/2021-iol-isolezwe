AFRICAN NEWS AGENCY (ANA)  noNONTUTHUKO NGUBANE OWAYEYILUNGU lePhalamende le-ANC, uDkt Makhosi Khoza, izolo utshele iKhomishini ephenya ngokuLawula koMbuso iDlanzane ukuthi wayethenjiswe isikhundla sokuba uNgqongqoshe wezeziMali ngesikhathi kusaphethe owayengumengameli uMnuz Jacob Zuma. UDkt Khoza uthe owayengungqongqoshe wezokuXhumana, uNkk Faith Muthambi, wamtshela ukuthi uZuma ufuna ukumnikeza lesi sikhundla. Uthe uNkk Muthambi wamtshela ukuthi kumele abe nomphathi oyedwa, uZuma. Lokhu wakusho benomhlangano ehhotela eGoli. UNkk Muthambi uthe naye wamtshela ukuthi unomphathi oyedwa futhi akanendaba nobuholi obuphezulu be-ANC. UDkt Khoza uthe uNkk Muthambi waphinde wamtshela ukuthi ujabule uZuma ngowayengumphathi weSABC, uMnuz Hlaudi Motsoeneng, yize uMvikeli woMphakathi u-Advocate Thuli Madonsela, wamchitha njengoba wayengenazo iziqu ezifanele uMotsoeneng. UDkt Khoza uthe akubona esePhalamende kwithimba le-ANC ukuthi owayenguSotswebhu, uMnuz Stone Sizani, wayengakuqondi ukubaluleka kwePhalamende, kwaze kwaba kungena uNgqongqoshe eHhovisi likaMengameli, uMnuz Jackson Mthembu. Uthe uSizani wayengafuni nhlobo ukuba kugxekwe amalungu e-ANC. Uthe uMthembu yena wayefuna amalungu e-ANC ePhalamende enze umsebenzi ngendlela yize naye wayengumuntu othembekile kwi-ANC. Uthe wagxekwa kakhulu amanye amalungu e-ANC. “Kwakunzima kakhulu kumina ukuba ngisebenze ngaphansi kwesimo lapho kwakumaqembuqembu. Ngawenza umsebenzi wami, ngangingenandaba ukuthi wena uyingxenye yaliphi iqembu.” Uthe kwaba khona nokumsola ekomitini lezezimali ukuthi wayemgxeka kakhulu owayengusihlalo webhodi le-SAA uNkk Dudu Myeni. Uthe elinye ilungu lePhalamende le-ANC laze lamtshela ukuthi linenkinga ngaye ukuthi uvumelana nelungu le-EFF, uMnuz Floyd Shivambu. “Ngazithola nginokungezwani namanye amaqabane,” kusho uDkt Khoza. Khonamanjalo; uSihlalo weKhomishini uJaji Raymond Zondo ufake isicelo enkantolo sokuthi kululwe isikhathi sekhomishini kuze kube uJuni.