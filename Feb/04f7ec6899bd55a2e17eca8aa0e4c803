IMENENJA  kaMasipala weTheku uMnuz Sipho Nzuza , ithi  ayikwazi ukulala kwehle ubuthongo ibe ihola izandithi zemali, ibhuquza ekhaya. UNzuza ubexoxa neSolezwe ngeSonto emuva kokuthi ebevele enkantolo eqhubeka nokuyinxenxa ukuthi imvumele abuyele emsebenzini. UNzuza uhleli ekhaya emuva kokuthi inkantolo ibeke imibandela enzima emvimbela ukuthi asebenze ngenkululeko, wase ecela ikhefu elikhethekile. Uthe akumkhululi kunembeza wakhe ukuthi angasebenzi ebe ehola. Uthi uzizwa sengathi wenzela phansi abakhokhi bentela, ngokutamuza umholo ebe ejika nelanga emzini wakhe. “Ukusebenza kuyilungelo lomuntu yingakho ngicela bangivumele ngibuyele emsebenzini ngoba le mibandela inzima iyangivimba. Nginaso isifiso sokusebenza futhi ngiwumsebenzi ohola kakhulu kufanele ngisebenze , ’’ kuchaza uNzuza. Ungaphandle ngebheyili kaR50 000 ecaleni lenkohlakalo elithinta ithenda yokuqoqa udoti eThekwini. Ngesikhathi evela enkantolo efaka isicelo sebheyili kwadalulwa ukuthi umhlomulo wakhe kuMasipala weTheku ubalelwa kuR 300 000 kodwa akwangacaca ukuthi  ngabe yimali eza kuye yonke noma sekubalwe neminye imihlomulo yakhe kulesi samba. Uthe unalo ithemba lokuthi inkantolo izokuzwa ukukhala kwakhe abuyele emsebenzini. UNzuza useke wabuyela emsebenzini kodwa waboshwa kwathiwa wephule imibandela yebheyili. Kuthiwa imibandela ithi akumele asayine, agunyaze imisebenzi kanti akavumelekile ukuqondisa ubugwegwe kubasebenzi. Omunye umbandela uthi akangaxhumani nabantu abangofakazi benkantolo abasebenza kumasipala. UNzuza ubesenkantolo kodwa sangaphuma isinqumo, udaba lwahlehliselwa kuFebruwari 11 nonyaka. Kuvele ukuthi kusafanele kufakaze umphenyi wecala abeke ukuthi ubona kanjani ngokuxegiswa kwemibandela yebheyili kaNzuza. Kumanje isikhundla sikaNzuza, sibanjwe wuMnuz Sipho Cele, oyisikhulu kuMasipala weTheku. Kulindeleke ukuthi icala lethenda kadoti libuyele enkantolo ngoMashi 23 nonyaka. UNzuza uboshwe kaanye noNkk Zandile Gumede owayeyimeya yeTheku, nezikhulu nosomabhizinisi. Kuleli cala kubalwa noNkk Bagcinile Nzuza, ongunkosikazi kaNzuza.