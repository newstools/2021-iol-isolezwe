ZIZOKWAZISWA izitshudeni zase-UNISA ngokuqhubekayo mayelana nokuqala konyaka wokufunda kulesi sikhungo semfundo ephakeme kulo nyaka Lokhu kuvele esitatimendeni esithunyelwe kwabezindaba yile inyuvesi kulandela ukudideka nokukhathazeka kwezitshudeni mayelana nokuqala kokufunda okubonakala kubhalwe nasezinkundleni zokuxhumana. Okhulumela i-UNISA kuzwelonke, uMnuz Edgar Rathelele, uthe inyuvesi iyakuqonda ukukhathazeka kwezitshudeni yingakho ixhumana nezinhlaka ezithintekayo okubalwa kuzo nabamele izitshudeni ukuqhamuka nesinqumo esifanele. Uthe zikhona izinqumo esezithathiwe njengokuguqula ikhalenda yonyaka wokufunda ukuze limelane nokudingekayo ukuqinisekisa ukuhamba kahle kohlelo lokufunda nokufundisa njengoba izwe lisabhekene nobhubhane i-Covid 19. “Isinqumo sokuguqula ikhalenda besibaluleke kakhulu ukuze kwamukelwe abafundi baka-matric abasalinde imiphumela yabo kanjalo nabazofundiswa yisikhwama uNSFAS okulindeleke ukuthi siqale ukukhokhela izitshudeni ngo-Ephreli,” kusho uRathelele. Uthe zingu-250 000 izitshudeni ezintsha okulindeleke ukuthi zamukelwe kule nyuvesi. Uthe lena akusiyo inselelo ebhekene ne-UNISA kuphela kodwa nomkhakha wonke wokufunda. Uthe ngenxa yalezi zinselelo, izitshudeni zizobhalisela ihlandla lokuqala nelesibili lezinyanga eziyisithupha ngoMashi 12 kanye kanye. “Lesi sinqumo sokuhlanganiswa kokubhalisela lawa mahlandla kuhloswe ngakho ukuthi kongeke isikhathi esilahleka uma kubhaliselwa ihlandla lesibili ngoJulayi  kuphinde kwandiswe nesikhathi sokufunda esesivele sesilahlekile njengoba unyaka wokufunda uzoqala ngoMashi,” kuqhuba uRathelele. Uthe izitshudeni obekulindeke ukuthi ziqede iziqu zazo ngehlandla lokuqala ngeke ziphazamiseke ngenxa yalesi sinqumo kodwa kuzokwenziwa isiqiniseko sokuthi ziziphothula ngendlela efanele. Uveze ukuthi ngeke izitshudeni ziphoqwe ukuthi zikhokhele amahlandla kanye kanye, kodwa kuzokhokhwa ngendlela ejwayelekile. Phambilini uNgqongqoshe woMnyango weMfundo ePhakeme, uDkt Blade Nzimande, umemezele ukuthi i-UNISA izonciphisa isibalo sezitshudeni ezintsha ngo-20 000 ezizomukelwa kulesi sikhungo ngenxa yokuthi yeqa ngalesi sibalo kwesidingekayo nyakenye. URathelele uthe zingu- 376 000 izitshudeni okulindeleke ukuthi zamukelwe ezweni lonke..