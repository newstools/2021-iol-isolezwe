ABAHLAZIYI bathi abantu bakuleli kumele bakulindele ukuthi  uMengameli Cyril Ramaphosa, axolise ngemigomo yegciwane iCorona uma esethula inkulumo yesizwe kusasa. URamaphosa kulindeleke ukuba ngo-7 ntambama kusasa, athule inkulumo ebheke esizweni. USolwazi Bheki Mngomezulu uthe okumqoka ukuba akhulume ngodaba oluthinta igciwane iCorona. “Into yokuqala ukuxolisa esizweni ngomgomo weCorona ongahambanga kahle ngoba abantu bese bethembile ukuthi bazogoma maduze ukuze baphephe. Umnotho awukwazi ukusimama uma sisabhekene nenkinga yeCorona ngoba ngeke sikwazi ukuvula kahle zonke izinto ezisimamisa umnotho. Ingqikithi yenkulumo yakhe kumele igxile lapho kwi-Covid 19. Uke washo ukuthi ufuna ukuqala phansi ukuhlela umnotho, kumele asho ukuthi uzokwenza kanjani lokho. Elinye iphuzu wukuthi ulwa kanjani nenkohlakalo ngoba iyona into esibeke kulesi simo sezimali. Ngaphambi kokufika kweCorona besivele sibhekene nenkinga yenkohlakalo nobekuphazamisa umnotho. Okunyey imizamo yobumbano kwi-ANC ngoba siyazi ukuthi uma izinto zingahambi kahle eqenjini  elibusayo lokho kuphazamisa uhulumeni,” kusho uSolwazi Mngomezulu. UMnuz Protas Madlala, naye uhambe emazwini kaMngomezulu, wathi udaba lweCorona ilona okumele luhambe phambili. “Into yokuqala azokhuluma ngayo umgomo, ukuba axolise aphinde achaze ukuthi kungani kushaywe amakhala ngayo lemigomo. Aphinde achazele abakuleli ukuthi manje ke iluphu uhlelo abanalo lokulungisa iphutha. Kuzolandela udaba lomnotho, ushayekile, ubuvele ulele phansi lomnotho wakuleli.Kumele abeke imibandela ukuthi uhulumeni uzowuvusa kanjani. Nokho lento into engelula ngoba umhlaba wonke umile umnotho, uphazamisekile kakhulu umnotho yize kunjalo kumele alethe ithemba kubantu bakuleli,” kusho uMadlala. UMnuz Thabani Khumalo uthe nakanjani kumele achaze ukuthi umnotho uzowubuyisela kanjani esimeni esijwayelekile. “Ngicabanga ukuthi kuthathu nje, uzokwenza umbiko ngodaba lweCorona, okuyinto emqoka. Okuningi obekumele kwenzeke egxenyeni kahulumeni konke kubheke ekulweni neCorona, zonke ezinye izinhlelo azibange zisaqhubeka.Okwesibili sizobheka uhlelo lokuqhubeka kuyiwa phambili, imigomo nezinye izindlela zokulwa nalolu bhubhane. Okwesithathu, ngo-Okthoba ngonyaka odlule wamemezela uhlelo lokwakha kabusha umnotho, ilokho ke esifuna ukukuzwa ukuthi uzokwenza kanjani. Ukuthi leli qhinga lakhe lizosebenza kanjani. Ngicabanga ukuthi ngeke akushiye ngaphandle ukuthi kumele sibambisane ekwenzeni elakuleli libe ngcono,”  kusho uKhumalo. 