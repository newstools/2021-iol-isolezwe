IKHOMISHINI ephenya ngokulawulwa koMbuso yidlanzana ithi uzothathelwa izinyathelo zomthetho owayengumengameli wakuleli uMnuz Jacob Gedleyihlekisa Zuma kulandela isimemezelo sakhe sokuthi ngeke aphinde elubhade kule khomishini. UZuma ushaqe abaningi kuleli ngoMsombuluko eshicilela isitatimende ecacisa ukuthi ayikho into asazoyikhuluma nekhomishini kaZondo kulandela isinqumo seNkantolo Yomthethosisekelo esimphoqayo ukuthi ayophekwa ngemibuzo kuyo. Iphendula lesi sitatimende izolo ebusuku, ikhomishini ithe akazikhohliwe engaphezulu komthetho uZuma futhi kuyaxaka ukuziba kwakhe umyalelo weNkantolo Yomthethosisekelo ngoba nanamhlanje njengomuntu owayengumengameli kuleli usahlomula ngenxa yemithetho eyaphasiswa yile nkantolo. “USihlalo wekhomishini (Raymond Zondo) usecele unobhala wekhomishini, ozolekelelwa abameli bayo, ukuthi abike uZuma emaphoyiseni ngokushaya indiva umyalelo wenkantolo wokuthi avele kwiKhomishini kusukela ngoJanuwari 18 kuya kuJanuwari 22 nonyaka.” IKhomishini iqhube yaxwayisa uZuma ukuthi uma eqhubeka engaveli ngoFebhruwari 15 kuya ku-19, uzothathelwa ezinye izinyathelo zomthetho. Ithe bakuqaphile ukuthi uZuma usahlesela uZondo esitatimendeni sakhe ngakho uZondo usazoziphendulela yena eceleni kwakushilo ngaye. Esitatimendeni sakhe uZuma ugxeke uZondo ngesinqumo sakhe sokungahoxi ekubeni nguSihlalo weKhomishini, waphinde wasola izinkantolo ngokungamphathi ngendlela efanayo njengezinye izakhamizi zakuleli.