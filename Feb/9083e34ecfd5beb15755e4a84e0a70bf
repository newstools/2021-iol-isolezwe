BONISWA MOHALE IKOMITI elibhekelele ukusebenza kwemali kahulumeni (Scopa) lifuna ithenda yokugcina imigomo yeCovid-19 ivuleleke futhi ilandele yonke imithetho ephethe amathenda. Usihlalo waleli komiti, uMnuz Mkhuleko Hlengwa, ubhalele incwadi uNgqongqoshe wezeziMali uMnuz Tito Mboweni nowezeMpilo uDkt Zweli Mkhize, ebacela ukuthi baqinisekise ukuthi kulandelwa umthetho wePublic Finance Management Note 3 wemithetho yeNational Treasury uma sekukhishwa le thenda. NgoMsombuluko, imigomo yeCovid-19 evela e-India ifikile e-OR Tambo yase idluliselwa eFree State lapho izohlolwa khona ukuthi isesimeni esikahle. Ukufika kwemigomo kubuyise ithemba kubantu baseNingizimu Afrika ekutheni bazoyinqoba iCovid-19. Esitatimendeni uHlengwa, uthe ukusatshalaliswa kwemigomo kubalulekile ekulweni nokubhebhetheka kweCovid-19 ngakho akufanele kube nokukhwabanisa nokungalandelwa kwemithetho okwenzeke ngesikhathi kuthengwa impahla yokuphepha kulesi sifo (PPE). Uthe kufanele kuvalwe zonke izintuba ezingasetshenziswa wosomathuba ukuze bazicebile ngalesi sifo esesithathe imiphefumulo yabantu abaningi kuleli. Uphethe ngokuthi isikhwama sezwe sesisebenze kakhulu ngenxa yeCovid-19 ekubeni izwe lingenayo imali nomnotho ungakhuli kahle. Ngakho kubalulekile ukuthi kulandelwe imithetho efanele zisuka nje odabeni lwemigomo. Uthe bazosiqapha ngeso lokhozi isimo sokuthengwa kwemigomo nesokukhishwa kwamathenda okuyigcina. 