UHULUMENI uzoqhubeka nokuholela isibonelelo sabangasebenzi kanye nohlelo loxhaso lwesikhashana lwabasebenzi i-UIF Covid-19 Temporary Employer/Employee Relief Scheme (Ters). Lokhu kumenyezelwe uMengameli Cyril Ramaphosa, ethula inkulumo ebhekiswe esizweni izolo ePhalamende eKapa. URamaphosa umemezele ukululwa kwesikhathi sokukhokhwa kwalezi zimali ezaqala ukukhokhwa ngonyaka owedlule njengengxenye yemizamo kahulumeni yokulekelela labo abakhahlanyezwa ukubheduka kwegciwane iCorona. Isibonelelo sabangasebenzi, obekufanele sigcine ukuholelwa kule nyanga, sizolulwa ngezinyanga ezintathu kanti i-UIF Covid Ters yona izoholelwa kuze kube uMashi 15. “Amabhizinisi emikhakheni eyahlukene asadonsa kanzima kanti nemindeni eminingi nayo isathwele kanzima njengoba amathuba emisebenzi engavumi. “Ezinyangeni ezimbalwa ezedlule sibe nezingxoxo nezinhlaka ezahlukene emikhakheni yamabhizinisi kanye nezabasebenzi, abaphakamise ukuba sinwebe uxhaso lwezomnotho kanye nolwezenhlalakahle. “Yingakho sinqume ukunweba isibonelelo sabangasebenzi. Lesi sibonelelo sikhombise ukuba isisombululo sesikhashana ekwehliseni umthwalo emahlombe kwizakhamizi ezihlwempu.” URamaphosa uthembise ukuqhubeka nokuqinisa ukusebenza kwezinhlaka zezomthetho ukuze kuliwe nenkohlakalo. “Inkohlakalo ivimba ukuthuthukiswa kanye nokukhula kwezwe. Okudalulwa kwiKhomishini (iJaji uRaymond) kaZondo, zikhombisa ngokusobala izinga lokuLawulwa koMbuso yiDlanzana kanye nenkohlakalo. “Ubufakazi obethulwe kule khomishini bukhombise ngokusobala ukuthi izinhlaka zokulwa nobugebengu zibuthaka kangakani. Yingakho kubalulekile ukuthi siqhubeke nezinhlelo esiziqale eminyakeni emithathu eyedlule, zokuqinisa lezi zinhlaka.” URamaphosa uthe kuningi asebekwenzile ukuqinisa ukusebenza kwalezi zinhlaka kubalwa nokuqashwa kwabaholi abasezingeni ukuhola lezi nhlaka nokwenza ngcono ukusebenzisana kwezinhlaka ezilwa nobugebengu. URamaphosa uveze ukuthi basemkhankasweni wokuphucula ukusebenza komasipala. “Miningi imizamo esiyenzayo ukwesekela omasipala ukulungisa inkinga yokwahluleka komasipala ukuhlinzeka ngamanzi kanye nokuthuthukisa ingqalasizinda. “Sigxile kakhulu ekuqasheni abantu abawufundele umsebenzi komasipala ukuze senze isiqiniseko sokuthi ziyahanjiswa ngendlela izidingo.” URamaphosa uthe uhulumeni uzoqhubeka nokulwa nodlame olubhekiswe kwabesifazane nezingane. Umemezele ukuthi kunoR128 million osubekwe eceleni ukuqhuba imikhankaso yokulwa nalesi sihlava. Uthe basebenzisana ne-Eskom ukuqinisekisa ukuthi isimo sayo sezimali siyathuthuka, inciphisa izikweletu nokuncika kuhulumeni. Uveze ukuthi kunezinhlelo ezizomenyezelwa wuMnyango waMandla nokuMbiwayo zokufaka ugesi owu-2 000 megawatts ozobhekelela izimo ezibucayi. Kunezinhlelo zokuthola ugesi owu-11 800 megawatts ongayingcolisi imvelo. Uveze ukuthi i-Eskom iveze ukuthi izodinga u-4 000 kuya ku- 6 000 megawatts kagesi kule minyaka emihlanu ezayo ngoba iziteshi zikagesi zizobe seziphelelwa yisikhathi. Uthe ukulungiselela ukushoda kwalo gesi i-Eskom isiqalile ukuthola owu-2 600 ozophehlwa ngomoya nangelanga. Kuzobuye kutholakale ugesi owu- 5 000 megawatts kubakhiqizi bakagesi abazimele ukugwema ukucima kukagesi. Omasipala nabo bazokwazi ukuthenga ugesi uma sekuphothulwe umthetho ozolawula lokhu. Yize engakhulumanga ngazo zonke izinkampani zikahulumeni kodwa uthe zizoqashwa ngeso lokhozi ukuqinisekisa ukuthi ziba nozinzo. Uphinde wafisela iSilo samaBandla uGoodwill Zwelithi, ukwelulama okusheshayo.