WILLEM PHUNGULA INKATHA Freedom Party ithi izophenya ukuthi ngobani abagaye izikibha ezinobuso beNkosi Mangosuthu Buthelezi noMnuz Velenkosini Hlabisa ongumholi wayo. Lokhu kushiwo ngumkhulumeli weqembu kuzwelonke, uMnuz Mkhuleko Hlengwa. Uthe iqembu kalihlangene nalezi zikibha futhi lizophenya ngemvelaphi yazo. UHlengwa ubize abagayi balezi zikibha ngamahlongandlebe akhethe ukweqa imigomo yeqembu, okuhlale kukhulunywa ngabo ezinhlakeni zeqembu. Uthe iqembu lizophenya ukuthi zisukaphi izikibha. “Akuzona izikibha ezisemthethweni zeqembu lezi. Njengamanje iqembu libuyekeza umfaniswano wonke, okubalwa nokuzobhalwa empahleni yeqembu njengoba ingqungquthela yathatha isinqumo ngakho. Lokhu kuwukwephula izinqumo zeqembu,” kusho uHlengwa. Imithombo engaphakathi eqenjini itshele Isolezwe ngeSonto ukuthi lezi zikibha ziyimiphumela yomdonsiswano oqhubekayo phakathi wezinhlangothi ezikhona eqenjini. Omunye wabaholi abaqavile beqembu eZululand, uthe izikibha zikhona kulesi sifunda kodwa kakucaci ukuthi zigaywe yiluphi uhlangothi phakathi kolwama-AU (Abusekho Ubunzima) olwaziwa ngokweseka uHlabisa namaKKK (Konke Kuhamba Kahle). Ama-KKK ayamaniswa nosihlalo wesifundazwe, uMnuz Thami Ntuli, okuthiwa awamfuni nokumbona uHlabisa ancamela ukuba kuqhubeke iNkosi Buthelezi nokuphatha. Kuthiwa akwehlanga kahle kuwona ukuqokwa kukaHlabisa kodwa afela ngaphakathi ngoba yiNkosi uButhelezi eyamphakamisela kulesi sikhundla. Lo mholi uthe nama-AU angathinteka ekugayeni izikibha ezinekhanda leNkosi Buthelezi nelikemangemali uHlabisa ngoba abizelwa eqenjini, athethiswa emva kokuba egaye ezinekhanda likaHlabisa kuphela nyakenye. Omunye wabaholi wasesifundeni iHarry Gwala ongasohlangothini lukaHlabisa uthe lezi zikibha basola ukuthi zigaywe ngamaKKK ngenhloso yokuvimbela uHlabisa ukuthi iqembu ligadle ngaye okhethweni lohulumeni basekhaya, okulindeleke ukuba lube kulo nyaka. “Singabalandeli bakaHlabisa siyazi ngalezi zikibha kodwa sithe asithule ngoba asiwufuni umsindo. Isikhathi sokuthi abuse kahle sizofika,” kusho lo mholi. Kuvela lezi kibha nje bekulokhu kunombuzo ukuthi ngubani ozoba wubuso beqembu okhethweni oluzayo. Ngesikhathi eqokelwa kwesobumengameli uHlabisa ngo-2019 iNkosi uButhelezi yahlonishwa ngesokungamela unomphela. UHlabisa waqokwa ukuba ahole iqembu esiShayamthetho KwaZulu-Natal kwathi uButhelezi  wahola iqembu ePhalamende.