UMNDENI wengane eshaywe wumbani ngenkathi iyolanda insipho ebiwasha ngayo egcekeni lakubo, uthi kusekude ukhohlwe wumshophi owehlele. Umufi, u-Enama Ntuli ( 7) waseMvikiviki, KwaMaphumulo, kuthiwa ubesanda kuqeda ukuwasha amasokisi akhe esikole ngesikhathi eshaywa wumbani ngabo-2 ntambama, ngoLwesibili. Kubikwa ukuthi umufi obefunda ugrade 2 eNsongonsongo Primary, ubematasa  elungisa umfaniswano wakhe ngoba ubezovuka aye esikoleni ngakusasa (izolo). Kubikwa ukuthi ngenkathi u-Enama esanda kuqeda ukuwasha, kube nefu elimnyana nebelikhomba ukuthi liyadlula. Kuthiwa umufi ophume endlini  egijima ngenhloso yokuyolanda insipho, ushaywe wumbani obungakhombisi nhlobo ukuba yingozi. Umfana wakamakhelwane obehlezi nogogo nomufi endlini , kuthiwa uzithele phezu kwesidumbu sika-Enama  eduze kwalapho abeyolanda khona insipho. UNksz Ntombizodwa Madiba (55) ongugogo kamufi, uthe umndeni usakhungathekile ngokushona kwengane obungakalindeli ukuyingcwaba. Uthe kusenzima ukwamukela ukuhamba kwayo kuwo wonke umuntu wasemndenini. “ Izulu elibulale ingane belingenamandla kangako futhi belibonakala lidlula. Kusekude ukuthi sikhohlwe okusehlele njengoba besisenamaphupho amahle ngomzukulu wami. Bengiqala ngqa ukuba wugogo ngo-Enama,” kuzikhalela ugogo kamufi. Eqhuba uthe asisihle neze isimo kunina wengane obehlala ngokuhlukana nayo.   Ephetha uthe umufi ubeyingane ebihlonipha nebizothile.