AFRICAN NEWS AGENCY (ANA) INKANTOLO eNkulu yaseWestern Cape, isigodlile isinqumo ngodaba oluphakathi kweqembu i-African Transformation Movement (ATM), noSomlomo wePhalamende uNksz Thandi Modise. Leli qembu lifake isicelo enkantolo sokuthi igunyaze ukuvota ngemfihlo ngoba ababuthembi ubuholi bukaMengameli Cyril Ramaphosa. Abameli bazo zombili izinhlangothi bebephikisana enkantolo izolo, ngokuthi ukujula kodaba kulele ekutheni kuvotwe ngokuyimfihlo. U-Advocate Anton Katz omele i- ATM, uthe akukho ukuqagela ukuthi inkohlakalo idla lubi kuleli ngakho bafuna ukuba kuvotwe ngokuyimfihlo. Selokhu leli qembu liqale umkhankaso wokuchitha uRamaphosa, lafaka isicelo enkantolo sokuba kuvotwe ngokuyimfihlo. UModise wasichitha isicelo sabo sokuvota ngokuyimfihlo kulolu daba. UKatz uthe: “Inhloso yokuvota okuyimfihlo kuyasiza endaweni engekho kahle ukuthi kungavotwa esidlangalaleni. Kulele kusomlomo ukuba achaze ukuthi yini kumele kungavotwa ngokuyimfihlo,” kusho uu-Adv Katz. U-Advocate Kameel Premhid omele uNksz Modise uthe ukuvota ngokuyimfihlo akuyona impoqo, wathi kumele kuvotwe esindlangalaleni. 