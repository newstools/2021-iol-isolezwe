UTHUKA izanya umndeni kasomabhizinisi waseMthwalume odutshulwe wabulawa nonkosikazi kubuka izingane besemzini wabo. UMnuz Matushe Msane (48) okuthiwa ubenesitolo sokudla, indawo yokucima ukoma nenkampani yokwakha izitini  endaweni, kuthiwa udutshulwe wabulawa nonkosikazi wakhe uNkk Nompumelelo Msane (35) besemzini wabo KwaQoloqolo, eMthwalume, ngesonto eledlule. Elinye ilungu lomndeni wakwaMsane elingathandanga ukudalulwa ngenxa yobucayi bodaba, lithe sebesaba ngisho ukuvula amabhizinisi kayise selokhu kwehla lesi sehlo, okuthiwa senziwa abasolwa abayisithupha abangaziwa. “Ubaba njalo ekuseni ubejwayele ukuvuka ayohlangabeza imoto yezinkwa esangweni afike akhokhe. Ngalolo suku  uthe eqeda ukwenza lokho kwaqhamuka imoto eyayinalaba balisa, badubula ubaba ngaphambi kokuthi bedlulele lapho bekuhleli khona umama. Bafike bafuna imali wabakhombisa lapho ihlala khona, kuthe uma ephuma wabona isidumbu sikababa sidindilizile, wakhala ezama ukubaleka kodwa naye bamdubula,” kusho leli lungu. Lithe kulesi sigameko kwalimala nomuntu obesiza uyise ngokumshayelela ugandaganda owayekhona endaweni yesehlakalo, kanti uveze ukuthi usegunjini labalimele kakhulu esibhedlela. Uthe ngesikhathi abasolwa beqeda ukudubula abazali, badlulela esitolo salo mndeni esibuqamama nomuzi nakhona bafike bakhomba ilungu lomndeni, bashaqa isisefo semali nomshini wama-airtime. “Izingane zihlukumezeke kakhulu ngento ezayibona kanti zisezincane. Okubuhlungu ukuthi isithombe esenzeka akulula sishabalale emiqondweni yazo kufa ngesihluku abazali bazo. Siyafisa zitholelwe usizo lokululekwa ngokomqondo. Abazali bethu basishiye kungekho omdala kithina kangangoba siyesaba ukuqhubeka namabhizinisi esiwaziyo ukuthi awusizo olukhulu emphakathini,”  kuqhuba leli lungu. Lithe sekukaningi bezama ukubamba inkunzi emabhizinisini kayise namacala evulwa kodwa kungaboshwa muntu, njengoba ekugcineni sekuze kwabulawa abazali babo. Okhulumela amaphoyisa KwaZulu-Natal, uCaptain Nqobile Gwala, uthe kuvulwe amacala okubulala nelokuzama ukubulala aphenywa amaphoyisa esiteshini saseHibberdene. 