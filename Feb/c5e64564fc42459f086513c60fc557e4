KUMISIWE ukushaywa kwamathikithi esonto ezitimeleni zakwaPassenger Rail Agency of South Africa (Prasa)  ezihambela eThekwini, ngoba abagibeli sebezovunyelwa ukusebenzisa ithikithi losuku kuphela.   Lokhu kungemva komsindo oqubuke ngesikhathi kuvinjwa amatekisi abethunyelwe yile nkampani, ukuthi athuthe abagibeli babo abesebesele dengwane ngenxa yokuntshontshwa kwekhebuli, emzileni obheke esiteshini sesitimela KwaMnyandu, eMlaza. Inqwaba yabagibeli ithwale kanzima izolo, enye yaphoqeleka ukuthi ingabe isalubhada emsebenzini. Lokhu kungemva kokuthi osomatekisi bevuke umbhejazane, baxosha amatekisi abehlelelwe ukuthwala abagibeli  abayise esiteshini KwaMnyandu. Okhulumela iPrasa KwaZulu-Natal uNkk Carol Mokoaleli, uthe bathathe isinqumo sokuhoxisa ukushaywa kwamathikithi esonto ukuze  bangazitholi besenkingeni yokubuyisela imali yabagibeli emuva, ngenxa yokuvinjwa kwamatekisi abo ngosomatekisi. Bakholelwa wukuthi awafanele ukuthwala abagibeli, abesebevele bakhokhe imali yesonto. “NgoLwesihlanu kuntshontshwe ikhebula emzileni wesitimela ophakathi kwakaMnyandu noMlaza okwenza iPrasa yanquma ukufaka amatekisi okwesikhashana, ukulekelela abagibeli abanamathikithi esonto ngesikhathi kusalungiswa umzila. Aqale ukulayisha abagibeli ngoMsombuluko, kodwa kuthe namuhla (izolo) ekuseni osomatekisi bawavimba, bawanqabela ukuthi athathe labagibeli. Kube yisenzo esibuhlungu kubagibeli bethu, ngoba abanye ababange besakwazi ukuya emsebenzini,”  kuchaza uNkk Mokoeleli. Uqhube wathi ngenxa yokuthi imali ekhokhwa abagibeli ayihlali ikhona ngaso sonke isikhathi, kuyaphoqeleka ukuthi ihanjiswe emabhange. Uthe abanye abagibeli babathumele eziteshini zezitimela eziseduze, ukuze babuyiselwe imali yabo ebese isele njengoba bese bevele beqalile ukugibela kuleli sonto. “Siyawunxusa umphakathi ukuthi ubike uma kunokusolisayo ngabantu abantshontsha amakhebuli ngoba lokhu kugcina sekuwuhlukumeza.  Sisezingxoxweni nenhlangano yabamatekisi iSouth African National Taxi Association ngalolu daba, siyethemba sizophuma nesixazululo kungekudala,”  kuqhuba uNkk Mokoeleli. UNobhala weSantaco kwisiFunda iNingizimu 2 uMnuz Mandla Malishe, uthe ayikho imibiko ngokuvinjwa kwamatekisi akwaPrasa abasayitholile njengehhovisi, wathi bayafisa kodwa ukuthi iPrasa ixoxisane nezinhlaka ezifanele ukuze kuphunywe nesisombululo kungagcini sekuhlukumezeka abagibeli.