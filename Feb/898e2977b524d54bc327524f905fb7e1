“ABAHOLI bomphakathi abasebenzisane neminyango kahulumeni nezinhlaka ezithintekayo ukufundisa abantu ngesihlava zodlame lobulili.” Lokhu kushiwo wumqondisi ophikweni lwezokuShushiswa koMphakathi KwaZulu-Natal, u-Advocate Elaine Zungu,  ngemuva kokuthi iNkantolo yesiFunda KwaDukuza igwebe udilikajele nonyaka ngaphezulu owesilisa ngecala lokudlwengula ugogo ona-83 okhubazekile, eNtshawini, KwaDukuza. Uthe udlame olubhekiswe kwabesifazane kuyadingeka ukuthi kuliwe nalo ngoba luyisihlava esibi emphakathini. “Umgilwa akakhulile nje kuphela kodwa uphinde abe nenenselelo yokuphila nokukhubazeka ngakho wayengeke akwazi ukuzivikela kummangalelwa. Ummangalelwa wayesazi isimo sikamgilwa, wasebenzisa ubuthaka bakhe,” kusho u-Adv Zungu. USiyabonga Buthelezi (22) ogwetshwe ngoLwesine olwedlule ngokudlwengula lesi salukazi esihamba ngesihlalo samasondo ngoNovemba 2018, kuthiwa waqala ngokusidonsela phansi esisusa embhedeni waso. Kuthiwa wagulukudela ngezintathakusa endlini eyayilele umgilwa, waqala ngokumshaya ngekhanda phansi kusimende ephindelela wase emdlwengula. Kuthiwa wabe esethatha isikhwama semali sesalukazi semali esasino-  R27, washaya wachitha. Okhulumela uPhiko lwezokuShushiswa koMphakathi KwaZulu-Natal, uNkk Natasha Kara, uthe umshushisi wavezela inkantolo amasampula olibofuzo nobufakazi obalethwa yindodakazi kamgilwa. “Umshushisi wenkantolo, u-Advocate Ronita Lutchman, uveze ubufakazi bukadokotela owahlola ukulimala kwesitho sangasese sikamgilwa. Indodakazi kamgilwa yathi unina wakwazi ukuchaza ummangalelwa ngezimpahla ayezigqokile njengoba wayeseke ambone evakashele abazukulu bakhe. Ukuchazwa kwesimo sokubukeka sikammangalelwa nezingubo ayezigqokile kwasiza amaphoyisa akwazi ukusheshe ambophe,” kusho uNkk Kara. Esitatimendeni sikamgilwa esathulelwa inkantolo, sithi umgilwa, uButhelezi ubemthatha njengomzukulu wakhe.  Siveza ukuthi lesi sigameko samthusa kakhulu umgilwa. Ummangalelwa eziphungela waliphika icala kodwa wathi ngosuku okwenzeka ngaso lesi sigameko yena wayezihlalele nabangani bakhe beziphuzela utshwala, okuthe ngokuhamba kwesikhathi waziyela kubo.  Abangani bakhe ngesikhathi bethula ubufakazi enkantolo kuthiwa abazange bakwazi ukukuqinisekisa ukuthi ummangalelwa wasuka kubona waqonda kubo. 