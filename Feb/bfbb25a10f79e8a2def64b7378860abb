ISIFUNDA Ugu, siqhubeke nokuziqwaqwada amakhanda ezinye izifunda KwaZulu-Natal, ngemiphumela emihle ka-matric wanyakenye njengoba lwenza okufanayo nango- 2019. Lesi sifunda sithole u- 81.7%  ngo-2020,  sehla ngo- 4.6 % kweyango- 2019 esasithole kuyo u-86.3%. Silandelwa eduze isifunda saseMlazi ngo- 80.9% bese kuthi uMkhanyakude ulale isithathu ngo- 80.6%.    UNgqongqoshe wezeMfundo esifundazweni uMnuz Kwazi Mshengu uthe ukwenza kahle kwazo zonke izifunda zakulesi sifundazwe kuyathokozisa kwazise asikho esithole imiphumela engaphansi kuka- 70%.  EsaseMajuba sithole 80.5%, esaseMgungundlovu 80.3%, Ilembe 76.9, esaseZululand 76.7, esasePinetown sathola u- 75.8%, eKing Cetshwayo kwaba wu- 74.8 %, Uthukela lwathola-  73.5 %  kugcine esaseMzinyathi ngo- 72.6 %. UPhumlani Zuma (17) waKwaMsane, eMtuba obefunda esikoleni  i-Nomathiya Technical esingaphansi kwesifunda saseMkhanyakude, ubaqwaqwade bonke amakhanda ezweni lonke esifundweni i-Technical Sciences. “Ngifake isicelo sokwenza izifundo kwi-Mechanical Engineering e-Wits University,”  kusho uPhumlani. UThembelihle Tsengane (19)  obefunda e-Little Flowers Secondary uhlonishwe esifundazweni nakuzwelonke njengomfundi owenze kahle kakhulu ngaphansi kwezikole eziku-quintile 2. Uhleli phezulu ezingeni lesifundazwe wabe  eselala isibili kuzwelonke. “Ukufunda ngokusebenzisa izinto zobuchwepheshe yikhona okungilekelelile  ngathola le miphumela yize bekungelula.  Ngifake isicelo sokwenza iziqu zobudokotela e- University of Cape Town,”  kusho uThembelihle. U-Obono Eyono Cynthia (18) obefunda eWestiville Girls esifundeni i-Pinetown, uwumfundi ophase kahle kunabo bonke KwaZulu-Natal kanti uyena kuphela  owebala elimnyama osohlwini lwabayishumi abaphase ngamalengiso esifundazweni. USinoyolo Ngubane (18) obefunda KwaThintwa School for the Deaf, ungomunye wabaklonyelisiwe,  ngokulala isibili kubafundi abaphase kakhulu i- Sign Language kuzwelonke, wazihola phambili ezingeni lesifundazwe. USihlalo wekomiti lezeMfundo esiShayamthetho saKwaZulu-Natal uMnuz Jomo Sibiya uthe imiphumela yalo nyaka iyajabulisa. “Okujabulisayo kakhulu  yizinga abafundi abaphase ngalo.  Ukukhula kwesibalo sabaphase iMaths kuyizinkomba zokusebenza ngokuzikhandla komnyango, othisha, abazali nabafundi.  Siyikomiti, sisebenze ngokuzikhandla silekelela umnyango nalapho ubuthanda ukungenzi kahle khona siwubuyisela endleleni. Sibongela umnyango ngokwenza kahle,”  kusho uSibiya. 