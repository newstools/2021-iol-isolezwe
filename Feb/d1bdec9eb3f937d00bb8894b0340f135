USOLA ubudedengu besibhedlela umndeni wengane enqunywe yonke iminwe  yasandla sesinxele ngemuva kokuthi yangeniswa esibhedlela iPrince Mshiyeni Memorial  ishiswe amanzi emilenzeni ngenyanga edlule. U-Alwande Mgobhozi ononyaka, waseMlaza usezokhula engenayo iminwe ynjengoba ngoMsombuluko odokotela kulesi sibhedlela benqume ukuyinquma ngenxa yokuthi kuthiwa isandla bese sinezinkomba zokubola. Nakuba uMnyango wezeMpilo esifundazweni uveze ukuthi encwadini efungelwe kadokotela, kuvela ukuthi u-Alwande wangeniswa esibhedlela eshiswe amanzi emilenzeni nasesandleni esigcine sinenkinga, kodwa umndeni uveza ukuthi wayeshe emilenzeni kuphela. Unina, uNksz Lungile Mgobhozi uthe uyafisa ukwazi okuholele ekuboleni kwesandla sengane yakhe ekubeni imilenze okwakuyiyo eyayinezibazi zokusha, seyiphola. “Isandla sasingenalutho. Okwenzeka ukuthi yisona okwakuxhunywe kuso i-drip, okuthe ngokuhamba kwesikhathi sabonakala sishintsha umbala sixebuka kodwa belokhu bethi asinalutho.  Bekuthiwa angimgcobise uvaselina sizophola, bathi kwenziwa  ukuthi basebenzise umjovo wohlobo lwe- adrenaline,”  kusho uNksz Mgobhozi. Uthe ngesikhathi ebona kuqhubeka, ucele ukuthi bamnikeze ithuba elincane lokuya ekhaya ewumuntu ezobuya, wathatha ingane yakhe wayihambisa kudokotela ozimeleowamtshela ukuthi  lokhu kudalwe yi-drip efakwe ngendlela okungeyona. Uveze ukuthi bese kuthiwe ingane izodluliselwa esibhedlela Inkosi Albert Luthuli okuthe ngoMsombuluko bashaya ungqimphothe bathi kuphele imibhede, usezolashwa khona eMshiyeni. Okhulumela umnyango uMnuz Ntokozo Maphisa njengokujwayelekile uthe umnyango awukhulumi ngesimo sempilo yeziguli nokwelashwa kwazo esidlangalaleni, kodwa wathi okushiwo kulolu daba akusilo iqiniso. “Ngokombiko ofungelwe obhalwe wudokotela owungoti ophethe igumbi labagula kakhulu, isiguli besishile nasesandleni. Kuyavela nokuthi kwenziwe konke okusemandleni ukuhlenga lesi siguli ngendlela esezingeni eliphezulu,”  kusho uMaphisa. Uthe abasebenzi bezempilo kuyenzeka badinge ukuthatha izinqumo ezinqala nezingeqondwe kalula wumuntu ongaqeqeshelwe ezempilo, wathi okubalulekayo uma kuthathwa izinqumo, ukuchazela abazali noma izihlobo eziqokiwe zeziguli ngazo, nathe lokho kwenziwe.  Unxuse ukuthi uma kukhona umzali wesiguli angakuqondi kahle, akaxhumane neziphathimandla zesibhedlela ukuthola incazelo. Yize umnyango ukhuluma kanjalo, umndeni uthumele izithombe (Isolezwe  elizigcinile)  zengane ibhandishwe emilenzeni kuphela kanti esandlenni ifakwe i-drip, waveza ukuthi kwakuwusuku lokuqala eyalaliswa ngalo kulesi sibhedlela ngemva kokusha.