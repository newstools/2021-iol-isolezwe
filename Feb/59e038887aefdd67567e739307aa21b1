ICORRUPTION Watch ifuna bathathelwe izinyathelo zomthetho abaqashi abangayidluliseli eMnyangweni wezabaSebenzi i-Unemployement Insurance Fund (UIF) yize beyidonsa emholweni wabasebenzi. NgoJanuwari i-UIF ibisikhokhe uR56.7 billion weCovid-TERS kubasebenzi abawu-13.2 million abebemile emsebenzini ngenxa yeCovid-19. NgoMsombuluko, iCorruption Watch idedele umbiko wayo obubheka izingqinamba ezihlangabezane nabasebenzi ngesikhathi izwe livaliwe, abaningi bethembele kwiCovid-TERS ebiyenzelwe ukubaholela ngesikhathi besamile emsebenzini. ICorruption Watch ithe laba baqashi kufanele bathathelwe izinyathelo zomthetho ngoba bayizigebengu ezingawuhloniphi umthetho wezwe. “Abasebenzi abaningi bashaqekile uma sebethola ukuthi yize bebanjelwa i-UIF emholweni wabo kodwa le mali ayifiki eMnyangweni wabaSebenzi. Kuthe uma sekuphenywa kwatholwa ukuthi abaqashi babo abayidluliseli emnyangweni imali abayidonsa emholweni wabo. Kufanele umnyango ubabophe labaqashi babuye bathathelwe izinyathelo zomthetho oKlebe nezinye izinhlaka zomthetho,” kusho iCorruption Watch. Ithe uMnyango wezabaSebenzi nawo kufanele uqaphe isimo ngeso lokhozi emazingeni aphansi ukuze zonke izinkampani ezisebenza kuleli zilandele umthetho. “Kuyadingeka ukuthi abahloli boMnyango wezabaSebenzi bahambele zonke izinkampani ukuze babe nesiqiniseko sokuthi uyalandelwa umthetho. Kufanele kuthuthukiswe nezobuchwepheshe ukuze njalo uma kuphela inyanga ibonakale imali efakwa yizinkampani ezihlukene ukubhekelela abasebenzi,” kusho iCorruption Watch. Kulo mbiko kuvele ukuthi amacala okukhwabanisa noma awenkohlakalo ethinta i-UIF abikwe e-Gauteng, kulandele iWestern Cape kuze iKwaZulu-Natal nezinye izifundazwe. Imikhakha obekukhalwa kakhulu ngokungakhokhwa kwe-UIF ngowonogada, owezokuvakasha, owamagaraji, owezokuthutha nowokwakha. Kuvela ukuthi inkohlakalo yokukhwabanisa i-UIF ibidlange kakhulu ngoJulayi ngoba kwabikwa amacala awu-40, kunamahlanu abikwe ngoNovemba wonyaka odlule. Abantu abathinteka ekukhwabaniseni imali ye-UIF izikhulu ezibhekelele ukuholelwa kwabasebenzi, abaphathi bezimali ezinkampanini, abaphathi babasebenzi, abahloli boMnyango wezabaSebenzi okuthiwa bebemukela umgwazo kanjalo nezinhlangano ezizimele ebezithembisa ukuphenyela abasebenzi nge-UIF yabo. ICorruption Watch ithole amacala awu-77 abaqashi akade bengayidluliseli imali kubasebenzi yize sebeyitholile. Bawu-11 abaqashi akade befaka izicelo zeCovid-TERS yize abasebenzi babo bebesebenza futhi bengancishiselwanga umholo, ayisishiyagalolunye awabaqashi abebeholela abasebenzi imali encane kunaleyo abayinikwe yi-UIF. Ayisikhombisa abaqashi akade bekhohlisa abasebenzi ngokuthi imali bayibuyisele kwi-UIF namane lapho abaqashi bebethi baboleka abasebenzi umholo ngesikhathi sikathaqa.