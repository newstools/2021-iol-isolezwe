I-Unemployment Insurance Fund (UIF), ithe izozimemezela maduze izinhlelo zokuthi izoyikhokha kanjani imali yabasebenzi abakhahlanyezwe yiCovid-19 njengoba isikhathi siluliwe. ICovid-19 TERS yimali ekhokhwa yi-UIF ukusiza labo abangakabuyeli emsebenzini ngenxa yeCovid-19 nalabo akade bencishisiselwe amaholo ngenxa yokuqubuka kwaleli gciwane. Esitatimendeni esithunyelwe kwabezindaba i-UIF, ithe izokwenza isimemezelo uma zonke izinhlelo seziphothuliwe. “Uma sibheka okwamanje imikhakha ezohlomula yileyo engakasebenzi kahle. Lapha sibala umkhakha wezokuvakasha, owotshwala neminye encike kulena,” kusho abe-UIF esitatimendeni. Bathe uma zonke izinhlelo seziphothuliwe, bazomemezela izinhlelo zokuthi zifakwa kanjani izicelo zeCovid-19 TERS ka-10 Okthoba 2020 kuya kuMashi 15. Baveze ukuthi bayaqhubeka nokukhokha iTERS ebingakakhokhwa inqobo nje uma abaqashi bezifakile izicelo. I-UIF yayibeke eceleni uR40 billion ukulekelela abasebenza emikhakheni ekhahlanyezwe yiCovid-19. Kuvela ukuthi isikhokhe imali eyela kuR60 billion kusukela ngoMashi wonyaka odlule. Kuzokhumbuleka ukuthi uNgqongqoshe wezokuThuthukiswa koMnotho, ezokuVakasha neMvelo KwaZulu-Natal, UNkk Nomusa Dube-Ncube, wacela uhulumeni ukuthi asilule isikhathi sokukhokhwa kweTERS ikakhulukazi kubasebenzi bezokuvakasha. Kuyimanje iHilton hotel eseduze neNkosi Albert Luthuli International Convention Centre (ICC) isavaliwe okwesikhashana ngenxa yokuthikanyezwa yiCovid-19. 