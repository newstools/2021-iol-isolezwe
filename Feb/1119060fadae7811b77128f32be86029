UMNDENI wowayeyisitshudeni saseDurban University of Technology (DUT),  uMlungisi Madonsela (21), ufuna ukunxeshezelwa ngokudutshulwa kubulawe indodana yawo okusolakala onogada balesikhungo. UMlungisi wadutshulwa ngenkathi kunombhikisho wezitshudeni ngoFebhuwari 5, 2019, washonela esibhedlela. Umndeni ufuna iDUT nenkampani yonogada uwunxephezele ngokufa kwalesi sitshudeni bese kuboshwa owasibulala. Umalume kaMlungisi, uMnuz Xolani Ncanana, uthe bahlukumezekile ngokugqoza kwezinto ngoba iDUT ayixhumani nhlobo nabo ekubeni kwabulawa umshana wakhe abantu abayizisebenzi zayo. UNcanana uthe banengwa nayisinqumo sokuhoxiswa kwecala yiNational Prosecuting Authority ngenxa yokushoda kobufakazi. “Asiyikholwa le nto yokuthi uMlu wadubuleka ngenhlamvu eyayizindizela emoyeni, ingabhekisiwe kuyena. Kumele iDUT nenkampani yonogada bakhulume iqiniso ngokwenzeka, basinxephezele bese kuboshwa abasolwa,” kusho uNcanana. NgoLwesihlanu uphiko lwabafundi i-EFF Student Command (EFFSC) eDUT nomndeni bakhumbule impilo yalesi sitshudeni ngosuku esashona ngalo. UNobhala we-EFFSC eDUT, ophinde abe ngumholi wokomiti Justice4Mlungisi_Madonsela, uMnuz Sandiso Buthelezi uthe kuzobaphoqa ukuthi babuyele emgwaqweni uma bungenzeki ubulungiswa ngokufa kukaMlungisi. UButhelezi uthe bafuna iqanjwe ngoMlungisi ukumhlonipha indawo ezohlala izitshudeni eyakhiwayo. “Kuzobehlisa umoya kusithobe amanxeba ukuboshwa kukanogada owabulala uMlungisi. Sifuna kwenziwe ubulungiswa ngokufa kukaMlungisi owayelwela ukuthi abafundi bathole uxhaso lwa-NSFAS nemfundo engcono. I-DUT izithela ngabandayo ngoba ivikela isithunzi sayo, ayinendaba nokulwela ukuthi kube nobulungiswa ngokufa kukaMlungisi,” kusho uButhelezi. Phambilini izitshudeni zagcwala imigwaqo yeTheku zimashela eCity Hall zihambisa incwadi yezikhalo kwi-NPA zifuna kuvulwe icala eyayisilivalile. I-NPA yathi izosicubungulisisa isinqumo sayo. Okhulumela iDUT, uMnuz Alan Khan, uthe ubuholi obuphezulu eDUT bajuba ukuthi kusungulwe uphenyo oluzimele mayelana nombhikisho owawunodlame nokudubula okwenzeka. UKhan uthe umbiko ngophenyo wethulelwa isigungu esiphuzulu, esabe sesiphakamisa ukuthi kuphinde kuphenyisiswe. “Asikwazi ukuphawula ngalolu daba njengamanje ngoba kusaqhutshekwa nophenyo,” kusho uKhan.