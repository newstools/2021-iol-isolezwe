UBUHOLI be-South African Students Congress (SASCO) kuzwelonke buzobhikisha ngaphandle kwesakhiwo sezindlu zoMbuso ePitoli ngoLwesine lapho uMengameli Cyril Ramaphosa ezobe ethula khona  inkulumo yesizwe, bufuna kubhekwe izinkinga zesikhwama esixhasa izitshudeni i-National Student Financial Aid Scheme. Le nhlangano yezitshudeni esitatimendeni esithunyelwe kwabezindaba ithe kuzophinde kube nemashi ezobe ibanjwe ngohlelo lwezobuchwepheshe ehambisana nalo mbhikisho kanti  bathi bafuna uRamaphosa akhulume  ngezinkinga ezithinta umkhakha wemfundo ephakeme nokuqeqeshwa. Esitatimendeni, uNobhala we-SASCO kuzwelonke uButhanani Thobela uthe  phakathi kwezinto le nhlangano ezoziphakamisa ukuthi kubuyiswe u- R9 billion wemali eyabelwa isikhwama i-NSFAS eyehliswa. “I-SASCO izobe iphakamisa ukuthi kukhushulwe imali yoxhaso olutholwa yizitshudeni, kwandiswe imihlomulo yezitshudeni, kwesulwe izikweletu zazo kuphinde kuqhanyukwe neqhinga elicacile lokuxhasa labo abaphila impilo ephakathi nendawo abangalutholi uxhaso (missing middle),”  kuchaza esitatimendeni. Uthe ngaphandle kwezinto ezithinta uxhaso lwesikhwama sezitshdeni, zikhona nezinto umkhakha wezemfundo ephakeme kuleli obhekene nazo ezidinga ukungenelela kukamengameli njengoba ezemfundo zithathwa njengomkhakha obalulekile kuhulumeni. “Sinxusa umphakathi wakuleli, i-National Education, Health and Allied Workers Union,i- Young Communist League of South Africa (YCLSA) amadlelandawonye neqembu elibusayo i-Cosatu ne-SACP ukuthi basijoyine ngohlelo lwezokuxhumana kule mashi njengoba sikholwa wukuthi imithetho eshawayo ecindezela abahluphekayo, isibuyisela emuva sisonke,”  kusho isitatimende. 