BONISWA MOHALE UMENGAMELI Cyril Ramaphosa uthi kulo nyaka uhulumeni uzogxila ekuvuseni umnotho wakuleli okhahlanyezwe yiCovid-19. Uzobuye eze nezinhlelo zokuthuthukisa umnotho nezizoholela ekudaleni amathuba omsebenzi, nasekukhuliseni umnotho ukuze uhlomulise bonke abantu baseNingizimu Afrika, alwe nenkohlakalo. URamaphosa uthe umnotho wakuleli wehle kakhulu, senyuka nesibalo sabangasebenzi njengoba bewu-1.7 million abaphelelwe wumsebenzi kwikota yesithathu yonyaka odlule, siwu-30.8% isibalo sabangasebenzi ezweni. “Silindele ukuthi abantu babuyele emsebenzini njengoba sesiwuvulile kancane umnotho. Sinezinhlelo zokuthuthukisa ingqalasizinda ezizodla uR340 billion emkhakheni wezamandla, amanzi, ezokuthutha nokuxhumana. Ezinye zazo seziqalile. Sinohlelo lokwakhela abantu abawu-68 000 izindlu eGauteng kanti zikhona nezakwezinye izindawo. Eminyakeni emibili edlule ngakhuluma ngedolobha elinobuchwepheshe besimanje iLanseria Smart City, abaningi bazitshela ukuthi ngiyaphupha. Liyakhiwa leli dolobha. Lizohlala abantu abawu-350 kuya ku-500 000,” kusho uRamaphosa. Uthe zikhona nezinhlelo zokuthuthukisa ingqalasiznda yamanzi okuyiMokolo, Crocodile River Project neMkhomazi Water Project. Kuzothuthukiswa imigwaqo emikhulu yakuleli okuwu-N1, N2 noN3 ngoR19 billion. URamaphosa uveze ukuthi isikhwama sikaR100 billion sokuthuthukisa ingqalasizinda naso sesiyasebenzi futhi sizokwazi ukwakhela izitshudeni izindawo zokuhlala. Uhulumeni uzobuye eze nohlelo lokuthuthukisa ubuchwepheshe ezikoleni, ezibhedlela, eziteshini zamaphoyisa nakwezinye izikhungo zikahulumeni. “Sonke kufanele sithuthukise umnotho, sithenge impahla yakuleli. Nami ngigqoke isudi eyenziwe kuleli. Sinohlelo lokwakha kabusha umnotho oluzokwenza ukuthi sinciphise impahla esiyithenga ngaphandle ngo-20% kule minyaka emihlanu ezayo. Imikhakha esiyibeke eqhulwini ngowamafutha adliwayo, owefenisha, izitshalo, impahla yokuvikela, insimbi kanjalo nempahla engayilimazi imvelo,” kusho uRamaphosa. Uthe lokhu kuzongenisa uR200 billion emnothweni wezwe kuholele nasekuqashwe kwabantu. Osomabhizinisi abancane nabo bazoqhubeka nokuxhaswa kanti kunohlelo lokubasiza ukuthi badayise imikhiqizo yabo ezimakethe zakuleli nezangaphandle. Izinhlelo zokulungisa imboni yezinkukhu zithela izithelo ezinhle, njengoba lo mkhakha utshale uR800 million ukuthuthukisa umkhiqizo, ngesonto kukhiqizwa izikhukhu eziwu-1 million. Imboni kashukela eqashe abantu abawu-85 000, uRamaphosa uthe isithenga u-80% kashukela wayo kubalimi bakuleli. Kulindeleke ukuthi imboni yezimoto iqhubeke nokukhula njengoba iFord itshale uR16 billion wokunweba indawo yawo eseTshwane, izobuye icazele osomabhizinisi abancane uR1.7billion njengoba izodinga ukusebenzisana nabo. UToyota, Nissan, Mercedes Benz ne-Isuzu banweba izindawo zokusebenza. URamaphosa uveze ukuthi uhulumeni usethole uR773 billion kubatshali bezimali, okuhloswe ukuthi usize ezinhlelweni zeminyaka emihlanu nezizodinga uR1.2 trillion, ukuze kufukulwe umnotho futhi kudalwe namathuba emisebenzi. Uthe amathuba amaningi omsebenzi azodalwa yizinkampani ezizimele kodwa nohulumeni uzozama njengoba ekwaze ukudala awu-430 000 ngezinhlelo ezihlukene. 