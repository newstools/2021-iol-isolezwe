OWAYENGUMENGAMELI wakuleli uMnuz Jacob Zuma izolo ebusuku ushicilele incwadi engamakhasi awu-12 ayibize ngeyokugcina odabeni lwekhomishini ephenya ngokulawulwa koMbuso yidlanzana nenkantolo yoMthethosisekelo ayisola ngokugcwala amajaji asezigaxe njengenyama yomsipha kwezepolitiki kuleli. UZuma ubephendula umnyakazo wakamuva wekhomishini 'empini' yabo njengoba izolo usihlalo wekhomishini uJaji Raymond Zondo ememezele ukuthi bazombika enkantolo yoMthethosisekelo uZuma ngokudelela umyalelo wekhomishini ngokushaya indiva amasamanisi ayemphoqa ukuthi avele phambi kwayo kuleli sonto. UZondo uqhube wathi bazokwenza isicelo sokuba aboshwe uZuma. Ephendula kulokhu uZuma uthe ubengayigolozeli inkantolo yoMthethosisekelo ngokungaveli kwikhomishini izolo kodwa ubeyimela esikhathini lapho “kunamajaji asezishiyile izifungo zawo kumthethosisekelo ajoyina izimpi zepolitiki.” UZuma uthe indlela aziphathe ngayo izolo uZondo iqinisa inkolelo yakhe yokuthi uphume iqhuzu naye. “Iphini leNhloko yamaJaji (uZondo) liphetha ngokuthi icala lami lokudelela liyisizathu esanele sokuthi liye eNkantolo yoMthethosisekelo lifune isigwebo. Impela uzosithola. Anginaso isiqiniseko sokuthi leyo yindlela ahamba ngayo amacala athinta ukudelela inkantolo ngokwenjwayelo, kodwa sengikwamukele ukuthi iphini leNhloko yamajaji uZondo nenqubo efanele yomthetho bahlukene,” kuloba uZuma. Uqhube wathi njengoba sekuphelile obekubahlanganisa nekhomishini, uselindele isigwebo esizokhishwa yinkantolo yoMthethosisekelo. “Ngisamile esitatimendeni engasenza ngoFebhruwari 1 nonyaka futhi akukho ukwesatshiswa nokusongelwa okuzoguqula umbono wami njengoba ngikholelwa ekutheni akumele siyivumele ingalo yomthetho lapho ubulungiswa kanye nenqubo efanele kugcinelwa kuphela abathile hhayi abanye,” usho kanje. UZuma ubuye wakugcizelela ukuthi akagolozeli umthetho wakuleli kodwa uvukela amajaji athile akhohlakele abolisa izinkantolo ngezizathu ezithinta ipolitiki. “Akulona igunya lenkantolo yoMthethosisekelo engilichithayo kodwa ngichitha ukuxhashazwa kwalo, okwenziwa amajaji ambalwa. Angichithi umthetho wethu kodwa ngichitha amajaji asezishiyile izifungo zawo kumthethosisekelo ajoyina izimpi zepolitiki. Ngiyawuhlonipha umthetho wakuleli futhi ngithulile ngawulandela ngisho sengixhashazwa ngawo eminyakeni engu-20 edlule,” usho kanje. UZuma uthe sasingekho isidingo sokuthi ikhomishini iye enkantolo yoMthethosisekelo ukuyothola incwadi ezomphoqa ukuthi avele kuyo ngoba wayesevele evelile phambi kwayo kabili phambilini. Ephendula labo abathi kufanele aphucwe imali yakhe yempesheni yalabo ababengomengameli kanye namanye amagunya uthe kumele bakhumbule ukuthi ubesekushilo phambilini ukuthi akanankinga nencane nokuzimela ngesinqumo sakhe sokulwa lempi. “Kuzobajabulisa ukwazi ukuthi ngahluleka ukuzivikela kulolu daba, ngizobhekana nejele. Ukuphakamisa ukuthi ngingaguqula umqondo wami ngokucindezelwa yizinkantolo ngemali yempesheni nangamagunya kuvela kubantu abakholwa wukuthi ungathenga noma yini ngemali.” Ngemuva kwesimemezelo sikaZondo izolo, sekulindwe isinqumo senkantolo yoMthethosisekelo, engakathi vu kulolu daba.