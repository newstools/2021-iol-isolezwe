UNGQONGQOSHE wezeMfundo kuleli uNkk Angie Motshekga usememezele ukuthi lehlele ku-76.2% izinga lokuphasa umatric ngo-2020 lisuka ku-81.3% wango-2019. UMotshekga ngoLwesine ntambama wethule imiphumela kamatric yango-2020 ebilindelwe ngabomvu kulandela unyaka obunzima kubafundi nothisha abaningi ngenxa yezinselelo ezidalwe yiCovid-19. Isifundazwe iFree State sihambe phambili ngesibalo sabaphasile njengoba kuphase u-85.1%, kulandele iGauteng ngo-83.3, Western Cape ngo-79.0%, iKwaZulu-Natal yona ihleli endaweni yesine ngo-77.6% Imiphumela kamtric ngezifundazwe: Free state 85.1% Gauteng 83.3% Western Cape 79.9% KwaZulu Natal 77.6% North West 76.2 Mpumalanga 73.7% Limpopo 68.2 Eastern Cape 68.1% Northern Cape 66% UMotshekga uveze ukuthi kuphase u-76% wabafana, kwaphasa u-75% wamantombazane kubafundi abawu-725 034 ababhalile. Ubashayele ihlombe abafundi baka-matric ngokuphasa ngaleli zinga nakuba bebhekene nesimo esinzima sokufunda ngenxa yokuvalwa kwezwe okudalwe yiCovid-19 okudale ukuthi abafundi bachithe isikhathi esiningi bezifundisa emakhaya. Uthe uzishaya isifuba ngalaba bafundi nakuba izinga lokuphasa lehle ngo-5%. Ungaphuthelwa imiphumela kamatric nezindaba ezihlabahlosile ezithinta abafundi bakamatric ephephandabeni lakho kusasa.