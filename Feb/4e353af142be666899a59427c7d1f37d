KUZOFIKA umgomo ongu-9 million weCovid-19 okhiqizwa ngabakwaJohnson & Johnson kuleli. UMengameli wakuleli, uMnuz Cyril Ramaphosa, ngesikhathi ethula inkulumo yakhe ebhekiswe esizweni izolo, uthe umgomo ongu-80 000 oyingxenye yalo mgomo uzofika kuleli  ngesonto elizayo. "Lo mgomo iwona okuzoqalwa ngawo uhlelo lokugomela iCovid-19 kuleli ngoba okhiqizwa yi-AstraZeneca ucwaningo luveze ukuthi awulivikeli ngokuphelele igciwane leCovid-19 eselizishintshile i-501Y.V2, elihlasela abantu abaningi kuleli. Le miphumela bekungeyokuqala. Sibashayela izandla ososayensi bethu ngocwaningo lwabo. Sizoqhubeka sithathe izeluleko eziphuma kubo ngalo mgomo. Silindele ukuthi kuphinde kufike omunye umgomo esiwuthenge ngaphansi kohlelo iCovax ongu-12 million ingakapheli ikota yokuqala yonyaka," kusho yena. Uhlelo lweCovax luholwa yinhlangano yezempilo emhlabeni, iWorld Health Organisation (WHO) lapho amazwe ethenge ngokuhlanganyela umgomo weCovid-19 ukuze kungabizi kakhulu. Uthe umgomo okhiqizwa yiPfizer othengiwe kodwa ongakafiki ungu-20 million. "Sizokwenza isiqiniseko sokuthi sixoxisana nabakhiqizi ukuze kuthengwe  umgomo owanele futhi kube umgomo ozokwazi ukuvikela igciwane elihlasela abantu abaningi kuleli," Umengameli uncome abantu bakuleli ngokubambisana kuleli nesivunguvungu sesibili seCovid-19. "Ukube izikhungo zezempilo bezingahlelelwe ukubhekana nalesi simo, abasebenzi bezempilo bengazimisele ukubhekana nalesi sisivunguvungu, nomphakathi ungakwenzi okumele ukwenze ukuze uzivikele kuleli gciwane,  ngabe isimo sibi kakhulu kunalokho esikubonayo," kusho yena. Uqhube wathi ukugonyelwa iCovid-19 uhlelo lokugoma olukhulu kunazo zonke izinhlelo zokugoma esezake zakhona kuleli. Lolu hlelo uthe luholwa yiPhini likaMengameli, uMnuz David Mabuza. "Izifundazwe sezizilungiselele ukuqala lolu  hlelo lokugoma abantu abahlala kuzo," kusho yena.