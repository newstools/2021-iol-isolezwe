SINCONYWE ngegalelo laso ekudaleni uxolo phakathi kwe-ANC ne-IFP isishoshovu se-ANC, uMnuz Meshack Radebe, oshone ngoMgqibelo kulandela ukugula. Ebhonga emswaneni, amaqembu ezepolitiki amthulele isigqoko uRadebe ngemizamo yakhe yokuqeda udlame olwadlula nemiphefumulo eminingi phakathi kwamalungu e-ANC nawe-IFP eHammarsdale ngeminyaka yo-1980 no-1990. URadebe uke waba yilungu lesigungu esiphezulu kwi-ANC KwaZulu-Natal kanti futhi uke waba ungqongqoshe emnyangweni wezokuThuthukiswa koMphakathi KwaZulu-Natal kanye nowezoLimo nokuThuthukiswa kweziNdawo zaseMakhaya esifundazweni esifanayo. Ukusebenza kwakhe ngokuzikhandla kule minyango kwaze kwenza ukuthi aqanjwe igama lokuthi “Umkhumbi wokunethezeka”. Ngaphambi kokhetho lwango-2019, ubeyisekela likasomlomo esiShayamthetho KwaZulu-Natal. Emva kokuzwakala kwezindaba zokudlula kukaRadebe, okuthiwa ubephuma engena esibhedlela ngenxa yakho yokugula, abazwakalise amazwi enduduzo ngokushona kwakhe bancome igalelo lakhe ekudaleni uxolo. Imisebenzi yakhe yokuletha uxolo elokishini eHammarsdale yadala ukuthi iNyuvesi yaKwaZulu-Natal imhloniphe ngeziqu zobudokotela ekanye nelungu le-IFP elingasekho, uMnuz Sipho Mlaba. UNdunankulu waKwaZulu-Natal uMnuz Sihle Zikalala, uthe isifundazwe silahlekelwe umuntu obezikhandla ngokudala uxolo. “Ilokishi iHammarsdale ulithathe walibeka ebalazweni, walenza laba isibonelo esihle soxolo. Igama lakhe kufanele libalwe nelamaqhawe namaqhawekazi alwela ukuba isifundazwe iKwaZulu-Natal sibe ngcono.”” Okhulumela i-ANC KwaZulu-Natal uMnuz Nhlakanipho Ntombela, uthe uRadebe ubewuphawu lokuthula. "Ngesikhathi esaphila ukulwele ukwakha ukuthula nozinzo KwaZulu-Natal. Uzikhandle kakhulu ekulweni nengcindezelo nodlame." Uthe uRadebe ubesebenzisana kahle kakhulu nabantu ngesikhathi esengungqongqoshe eminyangweni ake wayiphatha. "Ubeyisisebenzi sabantu ebesingakhathali, ubezifikela mathupha lapho ebedingeka khona. Silahlekelwe umholi obezibambela mathupha futhi enza izinto zenzeke." Ongumengameli we-IFP ngokuhlonishwa, Inkosi Mangosuthu Buthelezi, uthe ukushona kukaRadebe kulahlekisela ngethemba mayelana nodaba lokubuyisana phakathi kwe-IFP ne-ANC. "Ngaphandle kwezwi lakhe encenga ozakwabo, ebafaka endleleni yokubuyisana, ngabe sizokwazi ukuwuqedela lo msebenzi?" UButhelezi uthe ukuzimisela kukaRadebe ukuthi kube noxolo phakathi kwe-IFP ne-ANC kubenze baba abangani isikhathi eside. Umholi we-DA KwaZulu-Natal uMnuz Zwakele Mncwango, uthe bashaqekile ngokushona kukaRadebe. Uthe ngeke bawakhohlwe amagalelo akhe ekudaleni uxolo phakathi kwe-ANC ne-IFP.