BONISWA MOHALE UCWANINGO lwakamuva lwenhlangano esiza umphakathi i-Oxfam, luveza ukuthi selokhu kuqubuke iCovid-19, abampofu bahlupheka kakhulu kanti abacebile uyanda umcebo wabo. Lolu cwaningo olunesihloko esithi The Inequality Virus, lushicilelwe muva nje kanti luveza ukuthi kuthathe izinyanga eziyisishiyagalolunye ukuthi izicebi eziwu-1 000 emhlabeni jikelele, zibuyelwe wumcebo wazo ozilahlekele ngesikhathi kuqala iCovid-19. Abacwaningi be-Oxfam baveza ukuthi abampofu kuzobathatha iminyaka ewu-10 ukuthi babuyelwe yimali ebalahlekele ngesikhathi kuqala iCovid-19. Kubuye kwavela ukuthi ngesikhathi abampofu belahlekelwa wumsebenzi, bengazi ukuthi bazodlani, izicebi ziyazikhipha ziye kwamanye amazwe noma ziyoshaywa wumoya ezintabeni. Kuvela ukuthi iCovid-19 yandise isibalo sabampofu ngo-200 kuya ku-500 million ngonyaka odlule. Okunye okuvezwe yilolu cwaningo wukuthi abantu abaningi babukeka sengathi abahlupheki ngenxa yokuthi bayasebenza kodwa uma bedilizwa bayafana nabampofu ngoba abanayo imali abayibekile. Laba bantu bangabacwali bezinwele, abashayeli bamatekisi, abahwebi basemakethe, onogada, abahlanza amahhovisi, abasebenza emafenini kanjalo nabasebenza emapulazini. Kuvela ukuthi izicebi eziwu-2 000 emhlabeni jikelele zinomcebo omningi ngokudlulele. Umcebo wezigwili eziwu-10 emhlabeni jikelele ungasiza wonke umuntu ukuthi angabi mpofu uma kungathiwa uyacazwa. Selokhu kuqubuke iCovid-19, ucwaningo luveza ukuthi baningi abesifazane abadiliziwe uma kuqhathaniswa namadoda. U-87% wabantu akade beyingxenye yalolu cwaningo bakholwa wukuthi iCovid-19 izokwandisa ukungalingani ngokwamaholo. U-57% ukholwa wukuthi iCovid-19 izokwandisa ukungalingani ngokobulili. Abacwaningi bacele izicebi ukuthi zikhokhele imigomo yeCovid-19 ukuze kugonywe bonke abantu emhlabeni jikelele. 