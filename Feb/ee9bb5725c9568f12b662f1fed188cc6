UBUYISE ithemba kubantu bakuleli uMengameli Cyril Ramaphosa ngokufika komgomo iCovishield ezolwa negciwane iCorona. Izolo ebusuku uRamaphosa ethula umbiko ngesimo seCorona kuleli, uthe kuyizindaba ezimnandi ukuthi kufike umgomo wamemezela nokuthi iyeza neminye. Izolo emini ehambisana nePhini likaMengameli uMnuz David Mabuza, uNgqongqoshe wezeMpilo uDkt Zweli Mkhize, bamukele umgomo esikhumulweni sezindiza e-O.R Tambo. Umgomo ube usuthunyelwa e-Bloemfontein lapho uzofika ugcinwe khona, emuva kwezinsuku uzobe ususatshalaliswa ezifundazweni ezehlukene. “Namhlanje sinethimba loNgqonqgoshe samukele imigomo engu-1 million ekhiqizwe e-India. Umgomo ufike e-O.R Tambo. Lokhu kulethe ithemba lokuthi singashintsha izinto, silwe naleli gciwane elihlasele. Siyabancoma bonke abasebenze kanzima ukuhlola imigomo okumele siyisebenzise,” kusho uRamaphosa. Uthe umgomo usazobhekisiswa. “Umgomo usufikile manje, uzohlolwa ukuthi useyilokho ebesikulindele usuka e-India uze ufike kuleli. Uzobe ususatshalaliswa kubasebenzi bezempilo abahlezi bebeka impilo yabo engcupheni bezama ukuhlenga impilo yabantu. Izifundazwe zilethe uhlelo lokuthi zizowusabalalisa kanjani umgomo. Zingu- 200 izikhungo okuzobe kusabalaliswa kuzo imigomo,” kusho uRamaphosa. Uthe uma bonke abezempilo sebegomile kuzobe sekuyiwa esigabeni sesibili. “Isigaba sesibili sifaka abahlala emakhaya abadala, abahlala emahostela, nalabo abangaphezu kuka-60 weminyaka, abanezifo ezingabafaka engozini. Esigabeni sesithathu uzoya kubo bonke abantu abadala. Ngiyazi ukuthi bazobuza imibuzo abantu, ukuthi bazoyithola kanjani imigomo. UMnyango wezeMpilo yiwona ozoba nohlelo, oluzolandela ukuthi imijovo ilawulwa kanjani. Umuntu uzofaka isicelo, bese eyatshelwa ukuthi akaye kusiphi isikhungo. Uyobe esenikwa imininingwane,” kusho uRamaphosa. Uthe baxoxa nabakhiqizi bemigomo njengoba kuzofika eminye. “Ngaphezu kwale engu-1 million efikile, silindele eminye engu-500 000 ezofika ekupheleni kukaFebhuwari, sithole eminye engu-12 million evela kwi-Global COVAX Facility, ezokhipha engu-2 million ngoMashi. Engu-9 million evela kwi-Johnson&Johnson. Ingu-20 million ethenjiswe i-Pfaizer, ezolethwa esigabeni sesibili sonyaka. Sihlela ukuba sithole imigomo eyanele ukuze wonke umuntu avikeleke  kwigciwane. Sizothola neminye kwi-African Union,” kusho uRamaphosa. Uqhube wathi:“Sithole imigomo engu-1 billion ezonikezwa i-Afrika. Sizothola neminye imigomo ezonikelwa izinkampani ezizimele, i-MTN yona inikele ngo- R25 million dollars ozonikelelwa amazwe ase-Afrika ahlukene ukuze kusatshalaliswe imigomo.”. Ukuhlabile ukusatshalaliswa kwezindaba ezingamanga ngomgomo. “Akekho ozophoqeleka ukuba agome. Ngifuna ukugcizelela lokhu. Akekho umuntu ozovimbeleka ukuthi aye noma ikuphi lapho efuna khona ngoba kuthiwa akagomile. Izinkulumo ezikhona zingamanga, azilona iqiniso futhi zithusa abantu. Ngifisa ziphele lezi zinkulumo,” kusho uRamaphosa. Okumele ukwazi ngomgomo: *Kumele uhlale endaweni ebandayo ngaso sonke isikhathi. *Uma usukhishiwe, wavulwa, kumele usetshenziswe uphele. *Ususwe e-O.R Tambo ngamaloli aneziqandisi ngaphakathi, abeqashwe ngeso lokhozi. *Uzogcinwa endaweni ephephile eBloemfontein, ngaphambi kokuba uhanjiswe ezindaweni ezahlukene. *Indawo ozogcinwa kuyo ayizange imenyezelwe ukuze uphephe. *Usazohlolwa ngaphambi kokuba uqale usetshenziswe. *Kuzolindwa amasonto amabili, usalungiswa ngaphambi kokuba uthunyelwe ezindaweni ezahlukene. *Uzonikezwa abasebenzi bezempilo. Nabo bazofaka izicelo zokugoma.