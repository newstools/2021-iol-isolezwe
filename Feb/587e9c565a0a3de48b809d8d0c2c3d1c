UHLALELE ovalweni umndeni waseNdindindi, eNquthu ohlaselwe ngabalisa bambe abangqongqise umuzi  entathakusa ngoMgqibelo  ngoba besolwa ngokuthakatha. Kuthiwa ngaphambi kokuthi lo mndeni ushiselwe umuzi entathakusa, kuqale kwazwakala umsindo wento ephonswe phezu kwendlu ngabo 8 ebusuku ngoLwesihlanu, nokwakuhlezi kuyo amalungu amathathu alo mndeni oMnuz Mpintshela Khoza (62), indodana yakhe, uMnuz Vusumuzi Khoza (23) nonina wayo uNksz Anna Mabaso (54). UKhoza  wanquma ukuyolala kwenye indlu ngenhloso yokuthi azame ukulunguza abantu ababebasola ngokuthi babahlasele.  NgoMgqibelo entathakusa la malungu omndeni kuthiwa ezwe umsindo wokuqhuma kwento phezu kwendlu  nowakhala izikhawu ezimbili. Kule ndlu kwase kusele uNksz Mabaso nendodana yakhe, nokwathi uma evuka uKhoza kwenye indlu ayelele kuyo, ethi uyabheka ukuthi kwenzekani, wazithela elangabini lomlilo. Echaza umshana kaKhoza, uMnuz Thokozani Madondo (40) ngesigameko, uthe abomndeni wakhe bashe baphela emlilweni, uthe umalume wakhe ophila nokukhubazeka wazama ukucisha umlilo ngamanzi kodwa kwanhlanga zimuka nomoya ngoba ilangabi  lalinamandla. “Umalumekazi nomzala ababevalelwe yilangabi lomlilo bagcine ngokushona njengoba bengakwazanga ukuthola indawo ababengaphuma kuyo. Kunzima kithina sonke emndenini futhi sihlalele ovalweni ngoba siyabona ukuthi kukhona impi ekhona endaweni yize singazi ukuthi isuswe yini,” kusho umshana. Eqhuba uthe yize bematasa nezinhlelo zokungcwaba bashaywa wuvalo ngomalume wakhe abangaqondisisi noma bekuqondwe yena yini ngenkathi behlaselwa. Uthe yize engawazeli zitha umndeni wakubo, usola ukuthi kukhona  inzondo eholele ukutheni kushiswe umuzi wakubo. Uthe uyafisa ukuthi kube khona izinyathelo ezithathwa ngabomthetho ukuze umndeni ududuzeke njengoba ulahlekelwe yimphefumulo yamalungu amabili kulesi sigameko. Okhulumela amaphoyisa KwaZulu-Natal, uCaptain Nqobile Gwala usiqinisekisile isigameko sokusha kwabantu ababili ngoMgqibelo eNdindindi wathi kuyaphenywa.