NAKUBA ikhuphukile imali enikwe uMnyango wezeMfundo yaba nguR406.9 billion isuka kuR396.4 billion kodwa inyunyana yothisha iSouth African Democratic Teachers’ Union (Sadtu), ithi akuhlangabezwananga nebikufuna. ISadtu ithi ukubheduka kweCovid-19 kuphoqe ukuthi kushintshwe indlela yokuxhumana edinga i-data nezobuchwepheshe okuyizinto ezingekho ezikoleni eziningi. Ithi ibinethemba lokuthi uNgqongqoshe wezeziMali, uMnuz Tito Mboweni, uzobezwa kwabebekufuna bese ehlinzeka lezi zinto. Esitatimendeni esithumele iSadtu, ithi yize imali yomnyango ikhuphukile kodwa ngeke ilulethe ushintsho oludingekyo emnyangweni. “Isimo sizoqhubeka sibe ile ndlela esiyiyona okungawenzeli lutho umnyango. Ukufakwa kwemali kwezemfundo bekuzoba nomthelela omuhle emnothweni wezwe ngomuso,” kusho le nyunyana. Le nyunyana ikholelwa ukuthi imfundo yomntwana omncane, ibaluleke kakhulu, ngakho kumele isuswe eMnyangweni wezokuThuthukiswa koMphakathi ifakwe kowezemfundo. ISadtu ithi bekuzobangcono ukuthi uMboweni uthathe uR3.5 billion wohlelo lokuthuthukiswa kwempilo yomntwana wawufaka emnyangweni wezemfundo. Le nyunyana yothisha ithi iyazi asisihle isimo somnotho esidinga kongiwe imali kodwa ukungakhushulwa kwemiholo yezigidi zabasebenzi bakahulumeni, kuhlanganisa nothisha, kuyimpoxo. Ithe inethemba lokuthi uR11 billion owabelwe uhlelo lokuqashwa kwentsha kuhlanganisa nabalekeleli bothisha ezikoleni, kuzokwengeza isikhathi sokusebenza esibekelwe lentsha. “Azilethi isixazululo ekulweni nobuphofu nokungasabenzi izinhlelo zemisebenzi ezithatha isikhathi esingaphansi konyaka. Kudingeka izinhlelo ezibambekayo zokudalwa kwemisbenzi,” kusho iSadtu. ISadtu ifuna kusheshiswe uhlelo lokuxhasa izitshudeni ezingalutholi uxhaso kwaNSFAS kodwa ezingakwazi ukuzikhokhela imali yokufunda. Le nyunyana ithi iningi lalezi tshudeni livalelwa ngaphandle iNSFAS ngoba iningi lazo lizalwa ngabasebenzi bakahulumeni abathathwa njengezigwili ekubeni bedla imbuya ngothi. 