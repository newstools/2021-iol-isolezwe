UGWETSHWE udilikajele yiNkantolo yesifunda yaseVerulam ummangalelwa  ngecala lokudlwengula umshana wakhe, oneminyaka eyisishiyagalombili, esigamekweni esenzeka  ngo-2019. Kuthiwa  ingane yayivakashele ugogo wayo izohlala impelasonto ngesikhathi uninalume eyithatha  ehamba nayo eya  esitolo sendawo nalapho afike wayithengela ama-chips noswidi ngaphambi kokuthi ayicele ukuthi imphelezele baye  ngasemfuleni oseduze. Kuthiwa  wafika wayidlwengula maqede wayinika u-R2, wayithembisa ukuyipha u-R100 uma ingatshelanga muntu ngokwenzekile. Okhulumela uphiko lwezokuShushiswa koMphakathi KwaZulu-Natal uNkk Natasha Kara, uthe ngesikhathi inkantolo ilalele izethulo kuqhubeka ukuqulwa kwecala, umgilwa esitatimendeni sakhe waveza ukuthi uzizwa ehlazeke kakhulu ngesenzo asigilwa uninalume futhi uyamzonda kakhulu. “Ingane yaveza ukuthi seyiphenduke inhlekisa kontanga ngenxa yalesi senzo.  Enkantolo, umshushisi uNksz Ishara  Sewnarain ulalele zonke izethulo, ezikanina awengane nezikababekazi wayo njengoba uninakhulu eyayimvakashele ngesikhathi igileka, esashona.  Umshushisi uphinde wabheka ubufakazi embikweni kadokotela,”  kusho uNkk Kara. Uthe ebufakazini obethulelwe inkantolo, ingane yabuyela kubo ngokushesha ngemuva kwalesi sehlo yayobikela uninakhulu yabe isiphuthunyiswa esikhungweni sophiko lwezokushushisa esibhekele abagilwa abadlwenguliwe iThuthuzela Care Centre esisesibhedlela iMahatma Ghandi, okuyilapho eyathola khona usizo. Kuthiwa ummagalelwa waboshwa ngokushesha. 