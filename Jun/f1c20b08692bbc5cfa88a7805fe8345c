PHEZU kokuba bengu-40 million abantu okumele ngabe bayavota kuleli kodwa bangu-25 million abasohlwini lokuvota. Kulo 15 million ongabe uyavota, u-8.6 million ngabantu abasha abaphakathi kuka-17 kuya ku-30. Lokhu kuvezwe nguNkk Ntomb’futhi Masinga, iMenenja yeKhomishini yezoKhetho, i-Independent Electoral Commission (IEC), KwaZulu-Natal. UNkk Masinga, obethula umbiko ePhalamende lentsha ebelihlelwe yisiShayamthetho eCool Air Hall eMshwathi, uthe kudingeka ifunwe lentsha ukuze ivote. Uthe kulula ukuyithola ezikhungweni zemfundo ephakeme ngoba kunanezinhlangano zezepolitiki intsha eyingxenye yazo. “Le ntsha kumele ngabe iyavota kodwa ayivoti. Yingakho kunempelasonto yangoJulayi 17 no-18 yokuthi abantu abangabhalisile, bayobhalisela ukuvota,” kusho uNkk Masinga. Uthe njengoba kuklanywe kabusha imingcele, zandile izikhungo zokuvota. “Sikhulile isibalo sezikhungo zokuvota sisuka ku-4885 zaya ku-4940 ngenxa yemingcele emisha. Kanjalo nesibalo samawadi senyukile sisuka ku-870 saya ku-901.” Uthe bazoqhubeka nokusebenzisa ezinye zezindawo zokuvota ezingekho ezingeni ezifana namatende kwezinye izindawo ngenxa yokushoda kwazo. Uqhube wathi uma sekufakwe emqulwini kahulumeni ngokusemthethweni usuku lokhetho, u-Okthoba 27, bazoqala uhlelo lokuthi amaqembu alethe amagama abantu abawazomela okhethweni. Lokhu uthe kuzokwenzeka ngasekupheleni kwenyanga ezayo. “Lokhu sikwenza ukuze sibe nesikhathi esenele sokuthi sigaye amaphepha okuvota. Sizoba nalo uhlelo lokuthi abantu bavote ngokuyisipesheli kusasele izinsuku ezimbili ngaphambi kokuba kube nokhetho,” usho kanje. Uthe kuzobe kulandelwa yonke imigomo yezokuphepha kwiCovid-19 ezikhungweni zokuvota ukuze abantu bangasuleleki ngaleli gciwane.    