MHLENGI SHANGASE ZICHITHIWE izivivinyo zamaphakathi nonyaka kwabafunda umatric ukuze bagxile ezifundweni zabo, bangaphazamiseki njengoba kuhlasele iCovid-19. Lokhu kuvezwe nguNgqongqoshe womnyango wemfundo eyisiSekelo uNkk Angie Motshekga, othe ufuna abafundi bagxile ezifundweni zabo kungabikhona okuzobaphazamisa. Uthe laba bafundi uhlela ukubagcina ezikoleni isikhathi esithe xaxa njengoba kwezinye izifundazwe kuhlasele isivuvu sesithathu segciwane. “Sifuna bagxile ezifundweni zabo bangaphazanyiswa ngezinye izinto ezifana nezivivinyo zamaphakathi nonyaka. Siningi kakhulu isikhathi esilahlekile ngakho asifuni ukuthi baphinde baphazamiseke,” kusho uNkk Motshekga. UDkt Barney Mthembu iPhini likaMqondisi jikelele, elibhekele uhlelo lokufunda emnyangweni wezemfundo esifundazweni, uthe benza okusemandleni ukuthi bahlale befunda abenza u-matric. Uthe noma kungeke kubhalwe izivivinyo ezigcwele kodwa abafundi bazobhala izifundo ezimbalwa ukuze babone ukuthi sebehambe bafikaphi kulokhu okufundiwe. “Sizobhalisa izifundo ezimbalwa ikakhulu lezo ezaziwa ngama-Gateway Subjects okuyiMaths, Science nezinye. Sifuna ukuzibona ukuthi sikuphi nokuthi lokhu esikufundisayo abafundi bayakulandela yini,”  kuchaza uMthembu. Uthe sekufana nesiko ukuthi abafundi bakulesi sifundazwe bayafunda ngezimpelasonto. “Sibonga umsebenzi omuhle owenziwa othisha abadela izimpelasonto bayofundisa. Njalo ngezimpelasonto kuyasijabulisa ukubona abafundi sebebuya ezikoleni bekade befunda ngoba lokhu kutshengisa ukuthi ikusasa ligqamile,” kusho uMthembu. Uthe basabheka nokuthi kube namakhempu okuzofundwa kuwona njengoba kuza amaholidi okuvalwa kwezikole. Udalule nokuthi iCovid-19 iphazamise izinhlelo eziningi kwezemfundo wathi kodwa yize kunjalo, abafundi nothisha bayibambe ishisa.   