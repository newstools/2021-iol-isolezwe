UNDUNANKULU kaZulu Inkosi Mangosuthu Buthelezi, useziphikile izinsolo zokuthi uyena obhuntshise umhlangano obekufanele ube phakathi kweSilo uMisuzulu kaZwelithini nabaphikisa ubukhosi bakhe. ISilo bekulindeleke ukuba sihlangane noNdlunkulu uSibongile Dlamini-Zulu waKwaKhethomthandayo, noMntwana uNombuso Zulu, ngoLwesithathu. Lo mhlangano obekufanele ube sesigodlweni KwaKhethomthandayo, ugcine ubhuntshile, kanti  abanye basendlunkulu basola ukuthi uButhelezi ube nesandla ekubhuntsheni kwawo. NgoLwesine, uButhelezi uveze ukuthi isizathu esenze ukuthi umhlangano ubhuntshe, kungenxa yokuthi kunecala elisenkantolo elifakwe undlunkulu nabanye abantwana basendlunkulu eliphonsela inselelo ukuqokwa kweSilo. Uthe umthetho awukuvumi ukuthi kube nomhlangano leli cala lingakaphothulwa. Ekhuluma esithangamini nabezindana esigodlweni KwaKhangelamankengane, uButhelezi uthe ushaqekile ngesikhathi ethola umyalezo oqhamuka kuMntwana uThembi Zulu-Ndlovu, emsola ngokuthi uvimbe iSilo ukuba siye kulo mhlangano. Kulo myalezo obonwe Isolezwe, uMntwana uThembi ubuza ngezinhloso zikaButhelezi zokubhuntshisa umhlangano. “Shenge, sesiyadideka manje ukuthi uqondeni. Uyivimbelani ingane uma ifuna ukubonana nodadewabo? Kanti kwenzenjani ngempela? Sesiyofa zehlukanisiwe izingane zethu? Yini lena yakho ezokonakala uma zibonana? Shwele Ndabezitha shwele,” kufundeka umyalezo. UMntwana uThembi ukuqinisekisile ukuthi wenze le zinsolo. “Empeleni akuzona, ngoba into eyenzekile (ukuvinjwa kweSilo).” Ebuzwa ukuthi ibuphi ubufakazi anabo bokuthi uButhelezi obhuntshise umhlangano, uphendule ngokuthi “ngoba yenzekile”. UButhelezi uthe akazi ukuthi kungani uMntwana uThembi enza izinsolo zokuthi uye odala uqhekeko endlunkulu. “Umbuzo umile, kungani ngisolwe ngokuthi ngivimbe iSilo ukuba sibonane nezingane zakwabo ekubeni lezo zingane zakwabo ziphika ukuthi iSilo siyinkosi yabo? “Kubukeka sengathi inkulu impi ezayo la. Ingakho sibone kungcono sibikele isizwe ngokwenzekayo, ukuze abantu bezozibonela ukuthi ikuphi okuyikho. Lolu daba lubucayi ngendlela yokuthi ukube awukho umthetho kule lizwe, ngabe sekuchitheke igazi.” UButhelezi uthe labo abaphonsela inselelo ukuqokwa kweSilo, bakubeka kucace ukuthi iSilo esisesihlalweni kasiyona inkosi yabo. “Emaphepheni abo asenkantolo, iSilo basibiza ngomntwana. Bakubeka kucace ukuthi uMntwana uSimakade Zulu nguyena okufanele ahlale esihlalweni sobukhosi. “Encwadini efungelwe abayinike uNdunankulu waKwaZulu-Natal, uMnuz Sihle Zikalala, baze benze nesicelo sokuba uMntwana uSimakade naye ahlinzekwe ngabaqaphi njengoba kwenzeka kwiSilo.”