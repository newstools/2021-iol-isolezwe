INHLANGANO iSouth African National Editors Forum (Sanef) isamukele isinqumo sikahulumeni sokuthi izintatheli zithole umgomo weCovid-19 ISanef iveze ukuthi ikhathazekile ngokuthi izintatheli zingawutholi umgomo ngoba usuku nosuku impilo yazo isengcupheni ngesikhathi zilanda izindaba ezindaweni ezihlukene, zazisa izwe ngokwenzekayo. Unobhala weSanef, uGeneral Mahlatse Mahlase uthe uhulumeni ukhiphe lesi sinqumo emuva kwezingxoxo noMnyango wezeMpilo. “Simatasa nezinhlelo zokuthi izintatheli zigonywe. UMnyango wezeMpilo wenza ucwaningo lokuthi izinkampani zabezindaba zisho ukuthi zinabasebenzi abangaki, neminyaka yabo. Senzela ukuthi umnyango wazi ukuthi kulungiswe imigomo emingaki ezotholwa yizintatheli,” kusho uMahlase. Uthe: “Izintatheli zizogonywa maduze uma zonke izinkampani zabezindaba sezilethe imininingwane yezintatheli. Nalezintatheli ezisebenza ngokuzimela ziyabalwa kulokhu.” Uqhube wathi izintatheli zihlangabezana nezingqinamba njengoba kuyizona ezazisa izwe ngokwenzekayo. Azikwazi ukuthi zihlabe ikhefu ngenxa yomsebenzi eziwenzayo. Uthe selokhu kuqale ubhubhane kazikwazi ukuthi zihlale emakhaya zithi zisebenzela khona, ngenxa yendlela ezisebenza ngayo.