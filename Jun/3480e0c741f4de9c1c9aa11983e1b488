UKUBHEDUKA kwegciwane iCovid-19 nokufadabala komnotho kulahlekisele ngomsebenzi owesilisa osenenqola ahamba edayisa ngayo imithi yokubulala amaphela, amagundane nokhula enkabeni yedolobha iNewcastle. UNjabulo Mntambo (27) wase-Osizweni, uhlangana naye emigwaqweni eqhuba inqola yakhe ememeza ngenhloso yokudonsa amehlo amakhasimende akhe ikhona ezothenga. UMntambo ungomonye wabantu abangu-32.6%  baseNingizimu Afika abangasebenzi. Uthi udonsa kanzima njengoba, ethanda engathandi, kumele adayise ukuze azothola imali yokuthenga okuya ethunjini "Sidiliziwe emsebenzini ngonyaka odlule ngenxa yeCovid-19. Besisebenzela inkampani ebisikela uMasipala waseNewcastle utshani. Isimo sinzima yingakho ngidayisa le mithi. Ngithola uR70 ngosuku ngicoshacoshe esizolala sikudlile ekhaya," kusho uMntambo. UMnuz Philani Khumalo waseDannhauser, uthe akasazihluphi ngokufaka izicelo zomsebenzi okuyinto athe sekuphele iminyaka engu-10 eyenza ngale kwenhlanhla. Uthi sewakhetha ukuzokwenza umsebenzi wokupakisa izimoto edolobheni kunokuthi ahlale phansi, aphile ngokucela. "Uma sikhala kubaholi ababhekelele izinhlelo zentsha sicela imisebenzi, kufana nokuthi siyadlala. Asinakwa nhlobo," kusho uKhumalo. Lokhu kufakazelwe uMnuz Sipho Masondo othe uselilahlile ithemba lokuthi uyoke aqashwe, asebenze. "Imisebenzi yesikhashana engamatoho ikhishelwa abangani nezihlobo zabaholi. Sifike sivolontiye, ekugcineni kuqashwe abantu esingabazi. Sesikhathele ukwenza amaCV, sifake izicelo zomsebenzi ngemali yokugcina," kusho uMasondo. Laba abathathu bebemi buqamama ngoLwesibili, bebukela uNgqongqoshe wezokuQasha nezemiSebenzi, uMnuz Thulas Nxesi beneMeya yaseMajuba, uDkt Musa Ngubane, bethula ihhovisi elinezinhlelo abahlose ngazo ukucija intsha ngamakhono futhi ilekelelwe ekuyifuniseni imisebenzi. Kuphinde kwethulwa amabhasi amabili aphendulwe aba ngamahhovisi angomahamba nendlwana aseMnywangweni weziSebenzi. Lolu hlelo lamabhasi oluzonabela kuzona zonke izifunda, luzodla uhulumeni uR84 million. La mabhasi amabili ethulwe izolo, azozulazula emiphakathini eyakhele Amajuba ngezikhathi ezithile nangezinsuku ezizomenyezelwa ngenhloso yokusondeza izinsiza zalo mnyango kubantu. UNxesi ukhale ngokuntuleka kwamakhono, ukufadabala komnotho okubhebhethekiswe ukubheduka kweCovid-19 njengembangela eholele ekupheleni kwemisebenzi. Ukhombe ngenjumbane uhlelo lwemfundo ukuthi alubaniki abantu amakhono anele emisebenzi adingekayo esikhathini samanje. "Umuntu uya enyuvesi kodwa aphume engenalo ikhono lokwenza ugesi, afake amanzi noma enze umsebenzi wezandla. Uma kufuneka abantu abanamakhono ale misebenzi, kuqhamuka ikhehla elidala lomlungu. Uma kungumuntu omnyama, kuba ovela ezwenikazi i-Afrika," kusho uNxesi. UNgubane ubonge wanconcoza kuNxesi nomnyango wakhe ngamabhasi. Uthe bazokwakha uhlelo lokuthi isigceme ngasinye eNewcastle, eMadlangeni naseDannhauser ifike ibhasi kusona ukuze abantu basizakale eduze. 