KUNXENXWA abazali ukuba bavikele izingane emakhaya futhi baqinisekise ukuthi ziphephile ngalesi sikhathi sokuhlasela kwegciwane leCorona. Lokhu kushiwo izolo yiPhini likaNgqongqoshe wezokuThuthukiswa koMphakathi, uNkk Hendrietta Bogopane-Zulu, kade kwethulwa ngokusemthethweni ukugujwa kweviki lokuvikelwa kwezingane. Indikimba yalo nyaka ithi: Let’s Protect children during Covid 19 (Asivikele izingane ngesikhathi seCovid-19). Lo mgubho uqale ngeSonto uyoze uphothulwe ngoJuni 6. Kuvele ukuthi izingane ziyahlukunyezwa ngothisha, ngabazali, ezinye izingane ezikoleni nalapho zidlala khona. “Izingane asizivikele, zazi ukuthi zibalulekile futhi zimqoka. Izingane azingacwaswa, azithole ukunakekelwa ngokomphefumulo, umqondo wezingane kumele kube yinto ebhekwayo. Abazali kumele bangabahlukumezi abantwana, baqikelele ukuthi izidingo zabo zempilo ziyafezwa. Akungabi izingane zakuleli kuphela kodwa nezingane ezivela kwamanye amazwe kumele zivikelwe,” kusho uNkk Bogopane-Zulu. Uthe abanye abazali baqashela izingane abantu abazozigada, wathi kumele bazi ngemindeni yalabo basebenzi. “Uma uqashe umuntu ozokugadela izingane, kumele ube nolwazi ngaye ngoba ushiya izingane zakho ukuba azibheke. Kumele bazi nokuthi lowo muntu yena unazo yini izingane nokuthi zivikelekile yini njengoba ezishiyile ezogada ezakho,” kusho uNkk Bogopane-Zulu.