KUMETHUSILE ukugqunywa izinsuku ezine esitokisini umfundi waseLamontville High, eThekwini oboshelwe icala lokubhonya uthisha wakhe. Lo mfundi kaGrade 11 oneminyaka engu-18 uvele enkantolo yeMantshi eWentworth ngoMsombuluko emkhulule ngebheyili kaR1 000. Icala lakhe libe selihlehliselwa uJulayi 29 nonyaka ukuze kuqhutshekwe nophenyo. Uboshwe ngoLwesine emagcekeni esikoleni njengoba ebekade emisiwe esikoleni kusukela ashaya uthisha. Ilungu lomndeni eligodliwe igama lalo ngenhloso yokuvikela umfundi, lithe umfundi ubegqunywe ezitokisini esiteshini samaphoyisa kwaze kwaba uvela enkantolo. “Uphume ethukile. Uyathula manje akukho akushoyo. Kumlimazile emqondweni nasemoyeni ukuvalelwa kwakhe izinsuku ezingaka esitokisini ekubeni esemncane,” kusho ilungu lomndeni. Ligcizelele ukuthi umfundi wasukelwa. Umfundi uthweswe amacala amathathu okungelokushaya, elokungena esikoleni ngaphandle kwemvume nokugoloza ukuboshwa. Kuthiwa bese kuphele amasonto ayisikhombisa engalubhadi esikoleni njengoba amiswa kodwa ngoLwesine olwedlule ekuseni unikele khona. Wabizelwa amaphoyisa ekuseni ngo-8:30 afike ambophela emagcekni esikole phambi kwabafundi nothisha. Kuthiwa uthisha nomfundi bahlubana ngequpha esikoleni emva kokuhilizisana. Okwasusa ingxabano yabo kuthiwa uthisha wafica umfundi ebanga umsindo ekilasini kwathi uma efuna ukumshaya umfundi wagoloza ukushaywa lapho kwakufuna khona uthisha. Kuthiwa uthisha wabe esemqhuba wamuyisa ehhovisi lapho kubikwa ukuthi wafike wabhokela umfundi ngolaka ethi umbukanisa nezingane. Ingxabano yabo kuthiwa yaze yafika ekutheni kubanjwane ngezandla. 