UMNYANGO wezokuThuthukiswa koMphakathi KwaZulu-Natal usezinhlelweni zokushintsha isakhiwo esasiyisibhedlela  sofuba esingasasebenzi usenze isikhungo sokusiza abanenkinga yezidakamizwa, eCabane, ePort Shepstone. Ungqongqoshe walo Mnyango uNkk Nonhlanhla Khoza,  uthe intsha yakule ndawo ake wahlangana nayo phambilini  ngesikhathi ehambele kuleli dolobha yakuveza ukuthi inkinga ebhekene nayo kakhulu eyokusetshenziswa kwezidakamiza. "Abantu abasha bakuveza  ukuthi bayehluleka ukuphuma kule nkinga bangajabula uma kungase kube khona isikhungo endaweni  esizobasiza baphume kuyona,"  kusho uNkk Khoza Uqhube wathi zikhona izinhlangano zomphakathi abasebenzisana nazo ezinhlelweni  zokusiza asebefuna ukuyeka izidakamizwa kodwa ubona kunesidingo esikhulu sokuthi kube nesikhungo sikahulumeni esizobhekana ngqo nalo msebenzi. "Lesi sikhungo asizugcina ngokusiza intsha ekutheni iyeke izidakamizwa kodwa sizobuye siyisize ekutheni  ithuthukise amakhono ayo. Ukusethenziswa kwezidakamizwa kunomthelela ezintweni eziningi ezingalungile ezenzeka emphakathini kuzo okubalwa nokubulawa kwabantu ngesihluku. Isidakamizwa esisetshenziswa kakhulu yintsha yethu yiwunga. Abantu abasha bathi kunzima kakhulu ukuphuma kulesi sidakamizwa uma uke wasisebenzisa ,"  kusho uNkk Khoza. UNkk Khoza ubehambele kule ndawo ngoMgqibelo  obekuwusuku olusetshenziselwa ukuqwashisa ngezidakamizwa nokushushumbiswa kwabantu emhlabeni, i-International  Day Against Substance Abuse and Illicit Trafficking. Imeya kumasipala uGu uMnuz Ngcobo, uthe lesi sakhiwo besiphethwe ISouth African National Tuberculosis Association (SANTA). Uthe baningi kakhulu abantu abasha abanenkinga yezidakamizwa abaswele indawo abangasizakala kulesi sikhungo. " Lesi sakhiwo besiyisibhedlela sofuba phambilini kodwa manje asisasebenzi ngoba uhulumeni wathatha isinqumo sokuthi iziguli ezinesifo sofuba ziye ezibhedlela ezisetshenziswa umphakathi wonke. Nathi siwumasipala siyacela ukuthi izinhlaka zikahulumeni ngokwehlukana kwazo zilushesise lolu hlelo ngoba isikhungo esinjengalesi sidingeka kakhulu kule ndawo,"  kusho  yena.