KUDINGEKE ukuthi kusetshenziswe inkundla yokuxhumana, iFacebook, ukuhlaba ikhwelo eMnyangweni wezokuThuthukiswa koMphakathi  ngezingane zaseMaqeleni, eMgungundlovu, ezishiywa ngunina dengwane zilambile. Kwi-video ethathwe ngeSonto, ebifakwe kule nkundla yokuxhumana, bekuvela izingane ezimbili ezincane ezineminyaka elinganiselwa kwengu-4 no-5 zihleli zodwa endlini ebingahlanzekile. Umbhede ebezilele kuwo ubungandluliwe, phansi kungcolile, kukhona ngisho nezitsha khona phansi. Bekunanocwazi wesinkwa obekubonakala ukuthi awunalutho, nasendlini bekuvela ukuthi ukudla akukho. UMnuz Thula Mhlophe, okunguyena othathe le video, uthe ikhansela lale ndawo liyalwazi udaba lwalezi kodwa alenzi lutho ngalesi simo. “Angeke ngithule izingane ziphila kanje, angeke ngize ngiveze ubuso bezingane kodwa ngifuna uMnyango wezokuThuthukiswa koMphakathi ubone lokhu,” kusho uMhlophe kwi-video. Kuthiwa kujwayelekile ukuthi unina walezi zingane azishiye zodwa zilambile, kuze kulekelele omakhelwane baziphe ukudla. Okhulumela lo mnyango, uMnuz Mhlabunzima Memela, uthe ithimba losonhlalakahle alibange lisapholisa maseko emva kokubona le video. Lifune imininingwane yezingane, lanikela eMaqeleni lisizwa ngamaphoyisa asePlessislaer. “Bafike bathatha izingane baziyisa endaweni ephephile lapho zifike zathola khona ukuthokomala. Zizophinda zithole ukwelulekwa ngokwengqondo,” kulandisa uMemela. UNgqongqoshe walo mnyango, uNkk Nonhlanhla Khoza, uthe lokhu akube yisifundo kubazali abahlukumeza izingane, ukuthi akukho okuzovimba uhulumeni ukuthi avikele amalungelo abantwana. “Abazali abahlukumeza izingane bazobhekana nengalo yomthetho,” kusho uNkk Khoza esitatimendeni. Uqhube wathi: “Siyawadinga amalungu omphakathi azosebenzisana nohulumeni ukuqinisekisa ukuthi osonhlalakahle bayazi ngezingqinamba zabantu abantulayo. Sihlale sikulungele ukusiza umphakathi, siyacela ukuthi abantu beze emahhovisi ethu ukuzobika izigameko ezifana nalezi. Asingathembeli ezinkundleni zokuxhumana ngoba zingase zibe nomthelela omubi ezinganeni kusasa.” Uqhube wathi umama walaba bantwana uzobhekana nengalo yomthetho. “Sizombheka nobaba wezingane ukuze naye ezobhekana nengalo yomthetho,” kubeka uNkk Khoza. 