UNQOTSHWE yintatheli yeSolezwe uFanelesibonge Bengu umncintiswano iSpirit of Amarok Media Challenge obuseGeluksfontein Private Game eMpumalanga ngoLwesithathu. UFanele, nozakwabo uSibonelo Myeni owethula ingosi yezezimoto kuKhozi FM, badle umhlanganiso beqhathwe nabanye bezindaba abangu-16 bamaziko ahlukene eNingizimu Afrika. Lo mncintiswano waqalwa ngowayengumpetha wezimoto zomjaho uSarel van der Merwe eminyakeni ngo-2004. Waqalwa ngenhloso yokuthi abantu bathole ithuba lokuvivinya amava abo okushayela obhuqwini. Ngesikhathi kwethulwa iVW Amarok ngo-2010, ibe ngamaxhasi bayo kwase kusetshenziswa wona. Kulokhu bekusetshenziswa ama-Amarok ango-3.0 litre V6 anamandla angu-190kW netorque engu-580Nm. Ngonyaka odlule awubanga khona ngenxa yokubhebhetheka kwegciwane icoronavirus. Emncintiswaneni uSarel uhlela izingqinamba ezihlukene ukuvivinya amava ahlukene. Kukhona isigaba sokuchusha emapalini ume uqwala intaba ukalelwe isikhathi nokuthi uma uthinte ipali ulahlekelwe ngamaphuzu. Uma uqede ngokushesha ulahlekelwa ngamaphuzu noma uqede sekwedlule isikhathi. Ngaphandle kokuchusha emapalini uqwala izintaba ematsheni nasesihlabathini, bekuphinde kuncintiswane ngokushayela uhlehla uchutha emapalini, ngesivinini nincintisana nezinye izimoto. Emuva kwemizuliswano engu-13 ethathe usuku lonke, kuthe sekuhlanganiswa amaphuzu kwaphuma phambili uFanele noSibonelo. Ngonyaka ozayo kulindeleke ukuthi bayovikela isicoco sabo.