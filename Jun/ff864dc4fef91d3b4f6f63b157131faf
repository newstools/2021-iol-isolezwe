I-ANC isiphumele obala yavuma ukuthi ibhekene nenkinga yezezimali ngenxa yokulaxazwa ngabaxhasi nosekuholele ukuthi ihluleke izikhawu eziningi ukuholela ngesikhathi abasebenzi bayo. Njengoba abasebenzi bale nhlangano bezokuba nemibhikisho namhlanje lapho bezokuba bekhala ngokungaholelwa ngesikhathi, izolo i-ANC ibhoboke ngokulaxazwa kwayo ngabaxhasi nethe yikhona okwenze ukuthi ihluleke ukukhokhela ngesikhathi abasebenzi bayo imiholo. UMgcinimafa Jikelele we-ANC, uMnuz Paul Mashatile, uveze ukuthi abaxhasi baqale ukuqhela kuyona ngesikhathi kubheduka ubhubhane iCorona ngonyaka owedlule. UMashatile uthe bathe besazama ukubhekana nengcindezi yokuqhela kosomabhizinisi abebehlehle ngenxa yomthelela ongemuhle weCorona  kwezomnotho, izinto zavele zabheda kakhulu kulo nyaka ngesikhathi kuqala ukusebenza komthetho olawula ukuxhaswa ngemali kwamaqembu ezepolitiki. UMashatile, obenenkulumo ekhethekile nesiteshi sethelevishini esikhokhelwayo, uthe abaxhasi abaningi balaxaze le nhlangano ngesikhathi kuqala ukusebenza kwalo mthetho ngo-Ephreli. Lo mthetho uphoqa amaqembu ezepolitiki ukuba adalule bonke abanikela kuwo ngemali. “Kukhona osomabhizinisi abangafuni ukuthi amagama abo adalulwe. Ingakho bemanqika ukunikela. Lena akusiyona inkinga ebhekene nathi kuphela, kepha namanye amaqembu ezepolitiki azochaphazeleka. “Lesi simo sifike sivele sidonsa kanzima njengoba bekunzima ukuthola abantu abazoxhasa inhlangano njengoba osomabhizinisi abaningi bekhahlamezwe iCorona nomvalelandlini.” UMashatile uthe njengamanje le nhlangano idonsa ngodizili. “Isimo sinzima. Njengoba sikhuluma nje abasebenzi abakayitholi imiholo yabo kaMeyi. Sinethemba lokuthi bazoyithola lingakapheli leli sonto.” UMashatile uthe isisombululo sinye kule nkinga, wathi ukudiliza abasebenzi, nathe bazoncishiswa ngo-50%. “Kufanele senze isiqiniseko sokuthi sigcina kuphela abasebenzi esibadingayo, hhayi abantu abazolokhu bezulazula ehhovisi, abangenamsebenzi.” Namhlanje abasebenzi be-ANC kulindeleke ukuthi babhikishe ekomkhulu lale nhlangano eLuthuli House, eGoli, emahhovisi ezifundazwe nawezifunda, lapho bezokube bekhalaza ngokhondolo lokuholelwa sekudlule isikhathi. Izinkinga zamaholo kwi-ANC zaqala ngo-Disemba 2019, lapho abasebenzi bale nhlangano baqala khona ukuhola emva kwesikhathi. Ngo-Ephreli, le nhlangano ibhalele abasebenzi bayo ibatshela ukuba balindele ukuthi imiholo yabo izongena emva kwesikhathi.