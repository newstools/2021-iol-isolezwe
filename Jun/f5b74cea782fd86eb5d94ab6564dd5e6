UKUVALWA kwezwe thaqa ngemva kokugasela kweCovid-19 kuleli nyakenye, kwenza izitshudeni zabulawa yindlala njengoba ezinye zaziphila ngokuphiwa ukudla. Lokhu kuvezwe wumbiko weHuman Sciences Research Council, eyenze ucwaningo ngendlela izitshudeni ebeziphila ngayo ngesikhathi kuvalwe izwe nyakenye. USolwazi Sibusiso Sifunda weHSRC, uthe yintsha ephakathi kuka-18 no-35 ebe yingxenye yalolu cwaningo. Uthe ucwaningo olwethulwe nguNgqongqoshe wemfundo ePhakeme uDkt Blade Nzimande kuleli sonto, luveza ukuthi u-40% wezitshudeni kwadingeka ukuthi ubuyele emakhaya emuva kokuvalwa kwezwe. Wathi ucwaningo luveze ukuthi izitshudeni ezingu-53% zazikholelwa ekutheni ngeke zisuleleke ngegciwane kanti u-15% wawusaba ukuthi ungasuleleka. “U-41% uveze ukuthi wawuhluleka ukuthenga ukudla ngesikhathi kuvalwe izwe, u-10% wawuthembele ekuphiweni ukudla kanti u-15%  wawulamba, ungadli kuze kuphele izinsuku. U-79% uveze ukuthi abazali babekuthenga ukudla ukuze zikwazi lezi zitshudeni ukuthola okuya ngasethunjini.” UNzimande uthe igciwane libe nomthelela ikakhulu kwizitshudeni ezenza unyaka wokuqala. “Leli gciwane lishintshe izinto eziningi ikakhulu kwezemfundo Ngikhathazekile ikakhulu ngezitshudeni ezazenza unyaka wokuqala ezazifika zisuka kwa-matric ngoba yizona okwakumele zishintshe impilo ebeziyijwayele yasezikoleni. Kubalulekile ukuthi uma kunezimo ezifuze lezi, sigxile kubantu abasha ngoba yibona abashayeka kakhulu,” kubeka uNzimande. Lolu cwaningo luveze ukuthi u-65% wezitshudeni waba nokhwantalala ngokomqondo. Luthole ukuthi ngabesifazane abahlaselwa kakhulu ukhwantalala uma uqhathanisa nabesilisa. UNzimande unxuse izitshudeni ukuthi ziqhubeke zizivikele egciwaneni ngaso sonke isikhathi. Uthe njengoba ucwaningo luveza ukuthi u-79% wezitshudeni uzwakalise ukuthi kumele wesekwe ngosizo lwezengqondo, uyalele iHigher Health ukuthi isungule inombolo ezosetshenziswa yizitshudeni zikwazi ukuyishayela yamahhala. “Nginxusa izitshudeni ukuthi zifune usizo uma zinenkinga yokufunda nokunye. Kuyangijabulisa ukuthi izikhungo ziyasiza ngokuhlinzeka nge-data nezinye izinhlelo zokufunda njengoba isimo sisenje. Ngiyazwelana nezitshudeni ngezingqinamba ezibhekene nazo kanjalo nangobunzima ezihlangabezane nabo ngesikhathi kuvalwe izwe ngenxa yeCovid-19.”