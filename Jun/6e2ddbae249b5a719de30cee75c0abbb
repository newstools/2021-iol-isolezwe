KUGCINE kumenele owayenguMengameli waseZambia, uMnuz Kenneth Kaunda (97), oshone ngoLwesine emuva kokuxinwa wukugula. Imibiko iveze ukuthi uKaunda ushonele esibhedlela njengoba kade engeniswe kuso ekuqaleni kwesonto ebambekile. Kusoleka ukuthi uthathwe yisifo i-pneumonia, okuthiwa besimxinile kakhulu. Kuzokhumbuleka ukuthi uKaunda waba nguMengameli wokuqala waseZambia. UKaunda ubelokhu esesihlalweni kusukela ngo-Okthoba 24, 1964  kwaze kwaba wuNovemba 2, 1991. Ngokwemibiko yamaphephandaba aseZambia, eminye imininingwane ngokudlula kwakhe izomenyezelwa maduze. Echazwa ngabezindaba unconywe ngamagalelo akhe okuletha uzinzo emazweni ase-Afrika. Kuthiwa njengomholi omdala nguyena obehlale enikeza iziyalo kwabanye omengameli base-Afrika. UKaunda wethula inkulumo yomgcwabo kowayenguMengameli wokuqala omnyama wakuleli uDkt.Nelson Mandela.