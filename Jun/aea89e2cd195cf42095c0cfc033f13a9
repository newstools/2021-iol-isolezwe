SIBUKEKA sishuba isimo kowayeyimeya yeTheku, uNkk Zandile Gumede, njengoba kuvela negama lobethathwa njengesethenjwa sakhe ohlwini lofakazi, uMnuz Phillip Sithole, oyisikhulu kuMasipala weTheku. Isolezwe ngeSonto  selitholile ukuthi uSithole uphakathi kofakazi abangu-55 abazobizwa uma sekuqalwa icala lenkohlakalo elithweswe uNkk Zandile Gumede elisukela kwithenda yokuqoqa udoti. USithole waziwa ngokuthi ungesinye sezikhulu ebezisondelene kakhulu noNkk Gumede ngesikhathi eseyimeya yeTheku. UNkk Gumede ubevele okokuqala eNkantolo eNkulu eThekwini ngoMsombuluko, wathola ukuthi kunecala elengeziwe lokuwaka kanti usengummangalelwa wokuqala kulolu daba. Udaba luhlehliselwe uNovemba 30 nonyaka lapho okuzobe kuzobhungwa khona ngeminye imicikilisho kanti ijaji libeke uJulayi 18 wonyaka ozayo ukuthi kuqulwe ngawo icala. Amaphepha asenkantolo aveza igama likaSithole kanti abanye ofakazi bafihliwe nokuchazwe ngokuthi kwenziwa ngaphansi komthetho thizeni ogunyaza lokhu. Okhulumela uPhiko lwezokuShushisa KwaZulu-Natal, uNkk Natasha Ramkisson-Kara, ebuzwa ngalokhu ukhuze wababaza wathi kubucayi ngeke balokothe bayiphathele eziko. “Sicela ukuthi singakhulumi ngalolu daba ngoba luthinta ubufakazi,’’ kushaya uNatasha ngamafuphi embhalweni awuthumelele intatheli. USithole ebuzwa ngokuba wufakazi, uthe umathintanyawo ukuphawula okwamanje kodwa cishe uzobuye aphefumule. “Ngixoxa nabameli bami ngalolu daba kodwa odabeni lwezokuphepha kwami, ngeke ngiphawule ngakho. Kungenzeka ngikhiphe isitatimende, kuzoya ngokuthi ngithola iseluleko esithini kubameli bami, kushaya uSithole ngamafuphi. UNkk Gumede kumanje uyiLungu lesiShayamthetho KwaZulu-Natal elimele i-ANC kanti usohlwini lwabacelwe ukuba bashenxe kuze kusombululwe amacala enkantolo. Akayedwa ecaleni, uhambisana nezikhulu zikaMasipala weTheku nosomabhizinisi.