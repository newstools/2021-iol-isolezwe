INDODANA yalowo owayengumengameli wakuleli, uMnuz Jacob Zuma, uMnuz Edward Zuma, uthi usekulungele ukufela uyise uma kukhona abafisa ukumbopha. U-Edward ukusho lokhu ekhuluma nabezindaba ngaphandle komuzi wakubo, eNkandla, izolo kulandela isinqumo seNkantolo yoMthethosisekelo sokugweba uyise izinyanga aziwu-15 ebhadla ejele ngecala lokwedelela inkantolo. Inkantolo inikeze uZuma izinsuku ezinhlanu ukuthi azinikele esitesheni samaphoyisa eNkandla noma eGoli. Indodana yakhe ithe kuzoshipha ukotshi uma kukhona abazofika bezobopha uZuma. “Ngizosho engihlale ngikusho ngalolu daba; uma abomthetho benquma ukubopha ubaba, kuzomele bangibulale kuqale. Ngeke bamthathe baye naye ejele ngisadla anhlamvana, kuyomele bangibulale kuqala,” usho kanje. U-Edward ubuye wathi abantu mabalindele ukushuba kakhulu kwesimo  eNkandla ezinsukwini ezizayo, wacela abeseka owayengumengameli ukuthi baze bazomeseka. Ebuzwa ngemithetho yeCovid-19 njengoba izwe lisesigabeni sesine somvalelandlini, uthe akakugqizi qakala ukuthi kunemithetho eqinisiwe ngoba “basempini”. “Akekho umuntu ozothatha uZuma amyise ejele ngisaphila. Uma kuyokwenzeka, ngiyobe sengifile ngoba ngeke ngikubone,” kuphetha yena. Indodana kaZuma ibeka kanjena nje, ngaphambi kokuqala kwecala likaZuma lokwedelela inkantolo ngokushaya indiva umyalelo wayo wokuthi avele kwikhomishini kaZondo, uZuma wathi akanankinga nokuboshwa njengoba kwenzeka nangesikhathi elwela inkululeko kuleli. Inkulumo yakhe iphinde yakhombisa ukushayisana kwemibono eNkandla ngalolu daba kwazise indodakazi kaZuma, uNkk Dudu Sambudla, ike yabhala yathi uyise akanayo nencane inkinga yokuzinikela emaphoyiseni. Inhlangano kaZuma, iJG Zuma Foundation, ithe uZuma angase akhulume nesizwe namhlanje, ephendula isinqumo senkantolo.