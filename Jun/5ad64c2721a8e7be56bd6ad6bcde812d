INYANGA yabantu abasha isho lukhulu entsheni ezindaweni eziningi ngoba yilapho kusuke kunemigubho eyahlukene negqugquzela intsha yamanje ukuthi yenze kahle ibukele nakwenye esiphumelele. Kodwa intsha yasoCilwane, Empangeni, igcina ngokuyibona kumaphephandaba noma kwithelevishini yonke imigubho njengoba ikhala ngokuthi isalele kakhulu ezinhlelweni zokuthuthukisa intsha. Lokhu kuvele emcimbini obusoCilwane Hall ngempelasonto. Lapha bekwethulwa ngokusemthethweni i-albhamu yeciko lendawo, uLindani Shisela Nsimbi Ndimande. UMinenhle Shezi (19) owenza uGrade 11, Elangeni High, uthe yize benalo ihholo lomphakathi kodwa kabanazo izinhlelo zobuciko. Bekuqala ngqa ngoShisela Nsimbi ukuthi abalethele umcimbi womphakathi namanye amaciko aziwayo okubalwa uNdoni, Maqhinga, Saliwa nabanye abethule ama-albhamu abo. "Sizibona sibakhulu nathi namhlanje ngoba sigcina ngokubona kwiSolezwe kuthiwa bekunemicimbi yentsha kaJuni kodwa ingafiki ngasekhaya. Okunye okungijabulisile ukuthi akajahanga ukwenza inzuzo ngathi uShisela Nsimbi, uwenze waba mahhala umcimbi wakhe, wonke umuntu wakwazi ukungena," kusho UMinenhle. Ngaphandle kwakhe, uNontobeko Mhlongo (25) ofunda e-University of South Africa (UNISA) usho esifanayo, wathi uyaqala ngqa ukuhambela umcimbi wentsha kule ndawo nakuleli hholo selokhu akhulela kule ndawo. â€œNgijabuliswa ukuthi nendawo yangakithi isinaye umculi esimbona kumaphephandaba futhi wangasikhohlwa. Udume esehlala eThekwini kodwa wangakhohlwa lapho edabuka khona, wazosijabulisa ehholo lomphakathi," kusho uNontobeko. Omama bendawo bafike bevunule beconsa, amakhehla, izintokazi nezinsizwa bebefake imifaniswano eyahlukene, beseka amaqembu kamaskandi endawo ahlukene. UShisela Nsimbi ungene esiteji nezakhe kwahlokoma inkundla, wathembisa nokuthi uzoqhubeka nokuzama ukuphakamisa indawo yangakubo kwazise nomasipala wangakubo usuqalile ukumeseka njengeciko eligqamisa indawo. Abantu ebebehambele lo mcimbi bebelokhu begqugquzelwe njalo ukufaka izifonyo nokugcina umthetho kathaqa yize abanye bebebuye babonakale sebekhumule izifonyo uma beqopha ama-video noma bethwebula izithombe. 