SIMPHIWE NGUBANE ALAHLWE elakubo amadoda amathathu angawokufika eNingizimu Afrika abanjwe oqotsheni entshontsha udizili eBayhead, eThekwini ngeSonto. Abasolwa abaneminyaka ephakathi kuka-22 no-34 kulindeleke ukuthi bavele eNkantolo yeMantshi eThekwini namuhla. Abasolwa abaneminyaka ephakathi kuka-22 no-34 kulindeleke ukuthi bavele eNkantolo yeMantshi eThekwini namuhla. Abokufika abathathu babekwe icala lokweba nelokuba seNingizimu Afrika ngaphandle kwamaphepha abagunyazayo. Okhulumela amaphoyisa KwaZulu-Natal, uCaptain Nqobile Gwala uthe uphiko lwamaphoyisa iRapid Rail Police beluqaphe ubugebengu ngesikhathi lubona iveni neloli obekupakwe kwasondelana. UCaptain Gwala uthe phakathi kwalezi zimoto bekukhona amadoda amathathu. “La madoda abelayisha udizili obuselolini ewufaka ezigujini. Amaphoyisa akubonile lokhu abe esesondela kula madoda athola ukuthi ayaweba udizili,” kusho uCapt. Gwala. Uqhube wathi kube sekuseshwa iveni amaphoyisa athola izigubhu ebezigcwele udizili nezingenalutho. Kuthiwa la madoda ahlulekile ukuchazela amaphoyisa ukuthi ubani owanikeze imvume yokukhipha udizili elolini abe esekhalelwa amasongo kaSgonyela. Kushaqwe izigubhu ezingo-25 litre nezingo-30 litre  ebezigcwele udizili nebezingenalutho namapayipi abebewumoma ngawo. Amaphoyisa athathe neveni ebisetshenziswa abasolwa eyiswe ephawundini ukuze kuqhutshekwe nophenyo. 