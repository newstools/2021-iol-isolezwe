KUBOSHWE nomphathi wamaphoyisa angaphansi kukaMasipala eMthonjaneni osolwa ngecala lokuzama ukubulala ngesikhathi kudutshulwa amalungu omphakathi emhlanganweni nokuyicala elibophe abaqaphi bezikhulu zomkhandlu. Kwasabalala i-video eveza umlisa edutshulwe kabi esiswini kanti nabanye kuthiwa bangeniswa ezibhedlela. UMnuz Sihle Masango(38) ungaphandle ngebheyili kaR1 500 kanti kulindeleke ukuthi abuyele enkantolo maduze nje. Kuthiwa usigaxamabhande lo ukhalelwe amasongo kaSigonyela ngasekuqaleni kwesonto emuva kophenyo olunzulu okuthiwa luyaqhubeka ngalolu daba. Isolezwe ngeSonto ngeledlule libike ngokuboshwa kwabaqaphi bezikhulu, owemeya, okasomlomo nabekhansela abathweswe amacala okuzama ukubulala. Uphenyo belusaqhubeka ngalolu daba njengoba kuthiwa amaphoyisa acele isikhulu samaphoyisa saseMthonjaneni ukuthi sivele esiteshini sizophendula imibuzo embalwa phakathi nesonto. Isikhulu kuthiwa sidumele ingqovungqovu yeveni kamasipala sashona esiteshini, amaphoyisa afika asiphonsa esitokisini imoto yasala kanjalo ime esiteshini. Isidumo okwadutshulwa kusona abantu sasuka ngesikhathi kunomhlangano womphakathi namakhansela aseMthonjaneni lapho kuthiwa izikhulu zazizochazela abantu ukuthi kungani kuxoshwe amakhansela nezimeya kumasipala naseqenjini i-IFP. Kuthiwa isikhulu samaphoyisa omkhandlu sinesandla kulesi sigameko yingakho sijoyine abasolwa ababoshelwe leli cala. Kuthiwa udaba lusetshenzwa yithimba elikhethekile elivele ehhovisi lamaphoyisa esifundazweni kanti lilokhu libabophe njalo abasolwa. Okhulumela amaphoyisa KwaZulu-Natal uKapteni Nqobile Gwala ukuqinisekisile ukuthi zimkhalele uMasango, uyingxenye yabanye babasolwa kulolu daba. “Udaba luhlehlele uLwesine eNkantolo yeMantshi eMelmoth kodwa abasolwa bonke bathole ibheyili kaR1 500 umuntu ngamunye,’’ kusho uKapteni Gwala. Umsindo kule ndawo waqala ngesikhathi i-IFP ishintsha imeya uMnuz Sibonginkosi Biyela ifaka uMnuz Mbangiseni Biyela yase ixosha namanye amakhansela. Ngaphandle kodaba lokuboshwa kwesikhulu samaphoyisa kulo masipala, kunecala lokukhwabanisa eliphenywayo elivulwe amakhansela akhala ngokuthi ahlanganiswa nento angayazi.