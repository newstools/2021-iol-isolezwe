SEKUQUBUKE inkombankombane phakathi kwe-ANC ne-IFP ngokuqhubeka kokubhuntsha kwemihlangano yomkhandlu wesifunda uMkhanyakude. Izolo kuphinde kwabhuntsha omunye umhlangano womkhandlu ngenxa yokungafiki kwamakhansela enza isibalo esanele ukuthi kuhlale umhlangano womkhandlu. Kulo mhlangano bekufanele kulalelwe isiphakamiso sokungabethembi ubuholi beMeya, uMnuz Tim Moodley, oyikhansela le-IFP, kepha umhlangano wabhuntsha ngenxa yokungafiki kwamakhansela e-IFP. Lo mkhandlu wafakwa ngaphansi kweso lomlawuli ngoFebhuwari. Ukungahlali kwemihlangano yomkhandlu kungesinye sezizathu ezaholela ukuthi lo mkhandlu ufakwe ngaphansi kweso lomlawuli. Njengoba le nkinga isalokhu iqhubeke njalo yize sekuphele izinyanga ezintathu umkhandlu wafakwa ngaphansi kweso lomlawuli, sekuqubule inkombankombane phakathi kwe-ANC ne-IFP ngokuthi yiliphi iqembu eliyimbangela yokuthi imihlangano ingahlali? I-IFP isanda kubhalela uNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, inxusa ukuba kuxoshwe wonke amakhansela e-ANC, abathi yiwona alovayo emhlanganweni. Kule ncwadi, i-IFP esifundeni uMkhanyakude, yesabisa ngokungalubhadi emhlanganweni yomkhandlu uma uHlomuka engangeneleli. USihlalo we-IFP kulesi sifunda, uMnuz Makhosonke Sithole, uthe izinkinga eziningi zaqala emva kokuthi I-IFP ifuna ukube kwethulwe imibiko yenkohlakalo emhlanganweni womkhandlu. USithole uthe emva kwalokho, imihlangano kayibange isahlala ngenxa yokungafiki kwamakhansela e-ANC emihlanganweni. Ubale imihlangano eyisihlanu egcine ngokubhuntsha ngenxa yokungafiki kwamakhansela e-ANC. Manje uSithole ufuna axoshwe onke lawo amakhansela. "Empeleni bazixoshe bona laba bantu ngoba umthetho olawula ukuziphatha kwamakhansela awukuvumi ukuthi amakhansela aphuthe emihlanganweni emithathu ilandelana ngaphandle kwesizathu." USithole uthe futhi kabahambisani nokuqokwa kukaMnuz Thokozani Ngema njengosomlomo walo mkhandlu, oqokwe ngenyanga eyedlule kulandela ukusula kukaMnuz Solomon Msane. USithole uthe uNgema kwakungafanele aqokelwe kulesi sikhundla ngoba kufanele engabe akasesilona ikhansela lomkhandlu. USithole uthe bazonikeza uHlomuka amasonto amabili ukuba aphendule, wathi uma ehluleka, udaba bazolufaka enkantolo. Kepha uNobhala we-ANC esifundeni iFar North, uMnuz Siphile Mdaka, uthe amakhansela e-IFP yiwona angafiki emihlanganweni. Ubale imihlangano emine ebhuntshile ngenxa yokungafiki kwamakhansela e-IFP. “Ikhona le nto bona abayibalekelayo. Kuwubuxoki ukuthi babhale incwadi ekubeni bazi kahle ukuthi imbangela yokubhuntsha kwemihlangano ukungafiki kwamakhansela abo.” Okhulumela uMnyango wezokuBusa ngokuBambisa neziNdaba zoMdabu KwaZulu-Natal, uMnuz Senzelwe Mzila, uthe uHlomuka uzolubhekisisa lolu daba uma eseyitholile incwadi ebhalwe yi-IFP. 