INDLALA inomthelela ekutheni kube nemibhikisho ehlale ithe chithi saka ezweni lethu, ngokumbono kaNdunankulu waKwaZulu-Natal. UNdunankulu waKwaZulu-Natal, uMnuz Sihle Zikalala usho kanje ngesikhathi kuvulwa ngokomthetho ikhishi lenhlangano engenzinzuzo ephakela abaswele ukudla iFood For Life, eNewlands East ngoLwesihlanu. Uthe inkululeko ebaluleke kakhulu ngeyokuthi abantu bakwazi ukuzodla bangathembeli ekutheni bazophiwa ngabanye ukudla. Uthe uhulumeni unezinhlelo eziningi ozenzayo zokusiza abampofu ukuthi baphume ebubheni bakwazi ukudla. UNgqongqoshe wezokuThuthukiswa koMphakathi kulesi sifundazwe uNkk Nonhlanhla Khoza, uthe leli khishi livulwe ngesikhathi lapho inqwaba yabantu iphelelwe yimisebenzi ngenxa yeCovid-19. "Baningi abantu abazithole sebesesimeni sokuthi abazi ukuthi bazodlani. Leli khishi lizosisiza kakhulu ngokusehlisela umthwalo njengoba lizophakela abantu baKwaMashu nezinye izindawo eziseduze,"  kusho uNdunankulu. UMnuz Vivian Reddy usihlalo weSibaya Trust, uthe bahlale bezimisele ukuxhasa izinhlelo ezizoletha ushintsho kubantu. Wathi uhlelo lweFood For Life lubonakala sengathi luzoletha ushintsho kubantu abampofu, yingakho befake isandla ekutheni kwakhiwe ikhishi okuzophekelwa kulo. UMnuz Vidhor Mangaroo, obekhulumela umndeni wakwaMangaroo onikele ngomhlaba okwakhiwe kuwo leli khishi, uthe lo mhlaba wawuthengelwe ukuthi uzokwakha ikhaya lo mndeni kodwa kwabuye kwashintsha okuphethe ngokuthi kunikelwe ngawo kwiFood For life. " Umndeni ukholwa ukuthi ikhishi lizokwenza umsebenzi ozoshintsha impilo yabantu okuyinto nabo abakholelwa kakhulu kuyo," kusho uMangaroo. 