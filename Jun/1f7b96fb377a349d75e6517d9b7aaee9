KUZOBHUNGWA ngemicilikisho yokuqala kokuqulwa kwecala eliyindaba-mlonyeni elethweswe owayeyimeya yeTheku, uNkk Zandile Gumede, uma esevela okokuqala eNkantolo eNkulu eThekwini, namuhla. UNkk Gumede uyilungu lesiShayamthetho KwaZulu-Natal elimele i-ANC kanti usohlwini lwalabo abacelwe ukuthi bathi ukuhoxa ngoba basabhekene namacala. Kuphela iminyaka emibili uNkk Zandile Gumede aboshwa ngoMeyi 2019 ngezinsolo zokuthi wathola amaqatha omngenandlini ngesikhathi kuphuma ithenda yokuqoqa udoti kuMasipala weTheku. INkantolo yeMantshi eThekwini yacubungula udaba lukaNkk Gumede yathi ayingangayo, yalukhomba eNkantolo eNkulu eThekwini, lapho oluzoqulwa khona. UNkk Gumede akayedwa kulolu daba kodwa kukhona nemenenja yeTheku esamisiwe, uMnuz Sipho Nzuza, nayo ebhekene nezinsolo zokuthi yaba yingxenye yokuphambukisa imali yabakhokhi bentela. UNzuza uhambisana nomkakhe naye oboshelwe leli cala. Esewonke amacala angu-2 786 esehlangene nawabanye abasolwa okukhona amakhansela nosomabhizinisi phakathi kwabo. Ungoti wezomthetho, uMnuz Mpumelelo Zikalala, ongumqondisi weZikalala Attorneys uchaze ukuthi kusho ukuthini ukuxoxwa kwemicilikisho ngaphambi kokuqulwa kwecala enkantolo enkulu. “Njengoba icala lishintsha lisuka enkantolo kamantshi kufanele inkantolo enkulu ibheke ukuthi kulandelwe yonke yini imigudu efanele. Kubhekwa amaphepha onke nofakazi abazolethwa kuvunyelwane bese kuxoxwa ukuthi kungaqala nini ukuqulwa kwecala’’ kusho uZikalala. Uthe kuphinde kubhekwe abameli ukuthi bami kanjani, bazokwazi yini ukuba khona kubhekwe nezindleko zecala, ukuthi bazokhokhelwa ngendlela yini bese beyazibophezela ukuzomela umsolwa. UZikalala uthe kulindeleke noma yini ngoba kungenzeka ijaji liqoke usuku oluthe ukuqhela noma luhlehle udaba uma kukhona okushodayo. UNkk Gumede uvela enkantolo nje ngapha, uyasha umkhankaso wokuthi abuyele esikhundleni sikasihlalo we-ANC eThekwini njengoba kulungiselelwa izingqungquthela zezifunda.