KUQHUME inganono kwaphazimaseka ukuhamba kwezimoto, emgwaqweni uMathews Meyiwa ngaseposini eGreyville, esigamekweni okushone kuso umuntu oyedwa izolo. Ngesikhathi Isolezwe lifika endaweni yesigameko,  umgwaqo bese uvalwe amaphoyisa kunamagobolondo ezinhlamvu angu-15 emgwaqweni abese efakwe omaka ngamaphoyisa. Ngokuthola kweSolezwe, ogcine eshonile kulesi sehlo ubehleli esihlalweni somgibeli kanti umshayeli yena akalimalanga. Omunye umthombo, okhulume neSolezwe, uthe umufi ufike erenke eDurban Station wacela umfana wangakubo ukuthi amshayelele kukhona imali ayoyifaka ebhange eFNB. “Akusiye umuntu osembonini yamatekisi, umufi ngowaseClermont. Ufike nje wacela umfana esisebenza naye ukuthi amshayelele, ngiyasola ukuthi laba abamdubulile bebekade bemlandela,” kusho umthombo. Okhulumela amaphoyisa KwaZulu-Natal, uCaptain Nqobile Gwala, uthe akukho okuthathwe emotweni ebihamba umufi. “Kusolwa ukuthi indoda eneminyaka eko-30 idutshulwe yashonela endaweni yesigameko ngesikhathi imoto ebihamba ngayo ivinjwa ngabasolwa abathile bavulela ngenhlamvu. Kuvulwe icala lokubulala esiteshini samaphoyisa eDurban Central,” kusho uCaptain Gwala. 