KUNENHLANSI yethemba ngokubumbana kwabaseNdlunkulu kaZulu ababanga ubukhosi obushiywe yiSilo uZwelithini kaBhekuzulu okhothame ngasekuqaleni konyaka. ISilo uMisizulu kaZwelithini kade sinomhlangano noMntwana uNombuso wasesigodlweni KwaKhethomthandayo, okuyindlu efake udaba enkantolo. IMbube ekhotheme yalandelwa yiNdlovukazi uMantfombi MaDlamini Zulu wesigodlo saKwaKhangelamankene obeyibamba bukhosi. INdlovukazi ekhotheme yiyona ezala iSilo esihleli esihlalweni manje futhi yiyona  okuthiwa yashiya ibhale igama laso encwadini yamafa eyafundwa bukhoma kwabezindaba. Isolezwe ngeSonto linesitatimende seSilo siqinisekisa ngomhlangano esibe nawo noMntwana uNombuso, kukhona nezithombe ezisabalele behleli ndawonye etafuleni. Isitatimende sivuma ukuthi kuxoxwa ngodaba lobumbano. “NgoLwesine ngoJuni 25 iSilo uMisuzulu kaZwelithini sihlangane nodadewabo uNombuso. Inhloso yomhlangano wabo bekuwukuxoxa ukuthi kungenziwa kanjani ukuze kubanjiswane, kusetshenziswane phakathi kwawo wonke amazinyane eSilo,’’ kusho isitatimende esithunyelwe nguMntwana uThulani Zulu okhulumela iSilo. Imizamo yokuthola uMntwana uNombuso kayiphumelelanga ngoba ucingo lwakhe belungabanjwa, kwangabuya ngisho impendulo yomyalezo awuthunyelwe ebuzwa ngomhlangano. Akucaci noma icala elisenkantolo lizohoxiswa yini emuva komhlangano kodwa amahemuhemu athi lingase likhishwe enkantolo maduze.  Umhlangano uba khona nje, uke wabhuntsha okokuqala kwaze kwasolwa uNdunankulu kaZulu uMangosuthu Buthelezi ngokutshela iSilo ukuthi singavumi ukuhlangana nodadewabo uMntwana Nombuso. Udaba olubangwayo endlunkulu wukuthi ngubani ofanelwe wukuthatha isihlalo seSilo. Kusanda kuqubuka umsindo ngesikhathi kukhunyulwa inzilo, kugezwa nondlunkulu beSilo, kubangwa yona indaba yesihlalo seSilo. ISilo uMisuzulu sike savela emithonjeni yabezindaba silokhu sishumayela indaba yobumbano endlunkulu. 