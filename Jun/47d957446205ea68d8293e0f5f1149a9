SEBETHOLE indawo entsha abamba kuyona “idayimane” abantu abebekade bemba KwaHlathi, eMnambithi. La bantu bashiye phansi ukumba KwaHlathi emva kokutshelwa ukuthi abasavumelekile kuleya ndawo ezobiyelwa bese kungena umuntu onemvume kuphela. Badikibaliswa nawumbiko kahulumeni owaveza ukuthi abakumbayo akulona idayimane kodwa i-quartz crystal. Isigungu esilawula isifundazwe ngeledlule sikhiphe isitatimende sazisa abaqhubeka nokumba ukuthi sebezoboshwa. Kwathiwa abakwenzayo ukuphula imithetho yezokuvukuza nemigomo kathaqa elwa nokusabalala kweCovid-19. Inkosi yesizwe KwaHlathi uMnuz Sphiwe Kunene, ithe sebephume baphela abantu abebemba kule ndawo. UKunene uthe imbijana ebisasele imba ngoMgqibelo kufike amaphoyisa akhuluma nayo yayeka. “Namuhla (ngoMsombuluko) bengingakayi ukuyobheka kodwa ngizothumela induna ukuba ingibhekele ukuthi kwenzekani,” kusho uKunene. Uthe abebebemba KwaHlathi sebethole enye indawo asebemba kuyona “idayimane” Ngokuthola kweSolezwe la bantu kuthiwa bamba endaweni okuthiwa kuseNtshele, Ekuvukeni khona eMnambithi. Ngesikhathi uhulumeni wesifundazwe ekhipha isitatimende azisa abantu ukuthi abasavumelekile ukumba KwaHlathi, abantu bafudukela eNtshele lapho kuthiwa sekusha khona ipiki nefosholo. UKunene uthe isimemezelo sikahulumeni wesifundazwe kwasehlisa kakhulu isibalo sabantu abebemba KwaHlathi. Uthe iningi labantu ebelithutheleka KwaHlathi beliqhamuka ezindaweni ezikude. Phambilini wakhala ngokuthi imigodi embiwayo uma ingagqitshwa izolimaza imfuyo uma kulusiwe. Uhulumeni wakhala ngokuthi ukumbiwa komhlaba kungaholela ekutheni kube nezikhukhula kule ndawo.