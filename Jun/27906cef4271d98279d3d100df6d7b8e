ZIBAKHALELE odokotelambumbulu baseThekwini ababoshwe emva kwezinsolo zokukhwabanisa izincwadi zokugula. Amaphoyisa aKwaMashu esigcemeni sakwaP, ophiko lweCrime Intelligence abophe abangani omunye oneminyaka ewu-37 nona-47 okusolwa ukuthi bazenza odokotela maqede benzele abantu izincwadi zokugula ezingekho emthethweni. Okhulumela amaphoyisa esifundazweni iKwaZulu-Natal, uColonel Thembeka Mbele uthe abasolwa babanjwe emva kophenyo olunzulu lwamaphoyisa. "Amaphoyisa ebelandela umkhondo emuva kokuthi encinzwe indlebe ngabantu abazenza odokotela abenza izincwadi zomgunyathi zokugula, babizeR50. Elinye lamaphoyisa libe selizenza omunye wamakhasimende abangazange bananaze balenzela ngokushesha," kusho uColonel Mbele. Eqhuba uColonel Mbele uthe emuva kokuthi labo dokotelambumbulu benzele iphoyisa incwadi libe selizethula kubo, basesha batholakala nenqwaba yezincwadi zokugula ezingabhaliwe. Izincwadi bekungezikhishwa ngodokotela bakahulumeni kanjalo nodokotela abazimele esifundazweni sonke. Ephetha uColonel Mbele uthe babe sebeboshwa kanjalo odokotelambumbulu. Kulindeleke bavele eNkantolo yeMantshi eNtuzuma ngoMsombuluko (namuhla) ngecala lokukhwabanisa. 