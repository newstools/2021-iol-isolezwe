USATHUKILE namanje umndeni waseManguzi eNsukumbili owangenelwa yizigebengu eziyisithupha zihlomile, zifuna ukhiye wemoto. Bathi loku sekujwayelekile kule ndawo. Owesilisa (ocele ukuba igama lakhe ligodlwe) uthi imoto yakhe isikhonjwa eMozambique. Akuyena yedwa ozwa lobu buhlungu. “Izigilamkhuba zangena ngisathi ngiyadla. Zabuza ukuthi yini ndaba sibe bahlanu ngoba siyisithupha lapha endlini,” kubeka owesilisa. Uqhube wathi izigilamkhuba zababopha izandla, bathathwa bayohlaliswa egunjini elilodwa. “Bapequlula endlini bathatha uR2000, bafuna enye imali umama wekhaya wabanika uR300. Bathatha ukudla, amaselula, ama-laptop, iTV nayo yonke igilosa.” Uthi wazikhalela wacela ukuba babashiye nokudla okuncane ngoba usuku lomholo lwaluseduze, banqaba. Uthi okunye okwenza asabe wukuthi bambuza ukuthi iphi enye i-laptop ngoba mabili. Uthi emva kwalokho izigebengu zathatha izingubo zokulala namajakhethi afudumele, kwathiwa mabangene emotweni yakhe. Bahamba naye nomndeni wakhe baze bafika endaweni eyihlathi. “Bafika basibopha izinyawo, mina ngaboshelwa esihlahleni, basimbathisa bathi kabafuni ukuthi sigodole futhi njengoba besishiya la ehlathini akekho umuntu ozosithola nendlela eya ekhaya ngeke siyazi.” “Emva kokuba sebehambile sazama ukuziqaqa kwaze kwalunga, sangena indlela ngoba vele ngangiyazi le ndawo. Samisa imoto yamaphoyisa eyayidlula, sawachazela ngosekwenzekile. Abuza ukuthi siyaphi, ngasho ukuthi siya kwamngani wami. Asithatha amaphoyisa asishiya ngakhona,” Ngenkathi beya esiteshini samaphoyisa bafika batshelwa ukuthi amaphoyisa asemzini wakhe ngoba untshontshelwe imoto, okuyikona athi kwamdida. Uthi okwamphatha kabi wukungafiki kwamaphoyisa ezothatha amanyela eminwe. Uthe amaphoyisa amtshela ukuthi akukho angakwenza ngemoto ngoba isiweliswe umngcele. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubamba inkunzi esiteshini samaphoyisa esiseManguzi. Omunye okuthiwa wehlelwa yileli shwa kodwa ongathandanga negama lakhe, uthe uyesaba ukwenzakaliswa, ngeke akwazi ukuphawula ngalolu daba. Imizamo yokuthola ikhansela lendawo ibhuntshile, belingayiphenduli imiyalezo, nocingo lukhala lungabanjwa.