IZINHLAMVU ezingaphezu kuka-5 000, i-AK47 nesibhamu esikhulu, ama-magazini amabili, ubucwebe namadayimane ezinye zezinto ezishaqwe ngamaphoyisa emzini oseMayville, eThekwini. Kube sekuboshwa amadoda amane obekulindeleke ukuthi avele eNkantolo yeMantshi eThekwini, ngoMsombuluko. La madoda aneminyaka ephakathi kuka-23 no-47 abhekene necala lokutholakala nesibhamu nezinhlamvu okungekho emthethweni nezimpahla okusolakala ukuthi zebiwe. Okhulumela amaphoyisa KwaZulu-Natal, uColonel Thembeka Mbele, uthe amaphoyisa abesebenzisana nezinhlaka ezahlukene ngoLwesihlanu aya emzini oseMayville. UCol Mbele uthe amaphoyisa abelandela umkhondo emva kokugqekezwa kwendlu esenkabeni yedolobha eScottburgh kwebiwa impahla eningi. “Kutholakale incwadi yenkantolo egunyaza ukuseshwa komuzi oseMayville, amaphoyisa anikela khona. Athe uma efika azithola izimpahla ebezintshontshiwe,” kusho uCol Mbele. Uqhube wathi kube sekutholakala nezinhlamvu ezingaphezu kuka-5 000, i-AK47, amaselula ayisikhombisa, ubucwebe obuningi namadayimane. Abe esekhalelwa ngamasogo kaS’gonyela la madoda. Kwesinye isehlakalo, amaphoyisa ashaqe impahla ebiyebiwe yasesitolo engabiza uR200 000 eFolweni, eThekwini. UCol Mbele uthe amaphoyisa alandele umkhondo wemoto eduniwe okuthiwa ibithulula ifenisha eMnini. “Kuthiwa ngo-11.20 ekuseni (ngoLwesihlanu) iveni ebudiliva ifenisha eseyintsha ibihamba emgwaqweni uMnini ngesikhathi idunwa ngabantu abangaziwa. Le moto ibine-tracker eyikhombe ukuthi isiseFolweni,” kusho uCol Mbele. Kuthiwa amaphoyisa anikele emzini oseFolweni lapho efike athola khona le fenisha inani layo elilinganiselwa kuR200 000. Abenzi balokhu basathungathwa njengoba kubikwa ukuthi badle phansi amaphoyisa engakafiki. Khonamanjalo; amaphoyisa aseKuvukeni, eMnambithi, abophe abasolwa ababili abaneminyaka engu-17 no-18 okuthiwa babanjwe oqotsheni bentshontsha esitolo abangene ngophahla kusona. UCol Mbele uthe iphoyisa libhadame abasolwa abahlanu beba, ngeshwa abathathu babaleka ngenkathi lisahlabe umkhosi libiza ozakwabo. Abasolwa bekulindeleke ukuthi bavele izolo, eNkantolo yeMantshi Ezakheni, ngecala lokugqekeza. 