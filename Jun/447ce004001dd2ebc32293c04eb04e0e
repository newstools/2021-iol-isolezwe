IBIJAMELENE phakathi kwamaphoyisa nezakhamuzi zaseMelmoth ezivale imigwaqo izolo zifuna kubuyiswe imeya namakhansela asanda kuxoshwa yi-IFP kuMasipala waseMthonjaneni. Ngenyanga eyedlule i-IFP yakhomba indlela imeya yalo mkhandlu, uMnuz Sibonginkosi Biyela, iketango lobumeya lase ligaxwa kuMnuz Mbangiseni Biyela. Leli qembu laphinde laxosha amakhansela amane, uMnuz Eric Masikane, uTholinhlanhla Ngema, uZipho Ndlovu noNhlonipho Buthelezi. Bonke laba baxoshwa emva kokuthi betholakale benecala lokuphula umthetho wokuziphatha kwamalungu eqembu. Izolo izakhamuzi zivuke umbhejazane zathi zifuna la makhansela abuyiswe. Laba bhikishi bathe i-IFP ayinalo ilungelo lokuxosha la makhansela ngoba akusiyo i-IFP eyawavotela kepha umphakathi owawabeka. Ababhikishi basabise ngokuqhubeka nombhikisho kuze kube kubuyiselwa laba abaxoshwe ezikhundleni zabo. Izolo bebevale imigwaqo emikhulu, u-R66 no-R68, exhumanisa le ndawo namadolobha afana neMpangeni, Showe neVryheid. Nakuba amaphoyisa esebenzise izinhlamvu zenjoloba  nesisi esikhalisa unyembezi ukuzama ukuhlakaza ababhikishi kepha kuze kwashona ilanga isajamelene. Okhulumela amaphoyisa KwaZulu-Natal, uCaptain Nqobile Gwala, ukuqinisekisile izolo ntambama ukuthi imigwaqo ibisavaliwe. “Amaphoyisa asiqaphile isimo, ayazama ukubuyisa uzinzo,” kusho uCapt Gwala. Okhulumela i-IFP, uMnuz Mkhuleko Hlengwa, uwugxekile lo mbhikisho, wathi ukucekelwa kwempahla angeke kubasize ngalutho ababhikishi. Uthe okuxakayo ukuthi kubona bonke laba abaxoshiwe, akekho noyedwa ophonsele inselelo isinqumo sokubaxosha. “Umthethosisekelo weqembu unika noma ngabe ubani ilungelo lokudlulisa isinqumo uma engenelisekile. Akekho noyedwa kubona okwenzile lokho,’’ usho kanje. UHlengwa uthe okunye okumangazayo ukuthi kungani ababhikishi bengahambisi izikhalazo zabo emahhovisi e-IFP uma kuwukuthi abanelisekile ngesinqumo se-IFP. “Kungani bekhethe ukuvala imigwaqo lapho kungekho khona amahhovisi e-IFP? Uma ngempela kuwukuthi bayayazi into abayenzayo, abaphume emgwaqweni ngoba ngeke sikwazi ukubaphendula uma besemgwaqweni. “Le nto abayenzayo iwukuphula umthetho futhi ayibalekeleli nakancane kule nto abayifunayo. Sinxusa amaphoyisa ukuba enze umsebenzi wawo ngoba ayilungile le nto eyenzekayo,” kuphetha uHlengwa.