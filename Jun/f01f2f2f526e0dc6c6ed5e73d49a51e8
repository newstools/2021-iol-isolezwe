UMQONDISI Jikelele woMnyango wezeMpilo, uDkt Sandile Buthelezi, uthi kunemibiko abayitholile ngokuthi kukhona abantu abagomile kodwa asebephinde basuleleka ngegciwane. UButhelezi uthi uma usugomile akusho ukuthi ngeke usaphinde utheleleke ngeCorona. Ukusho lokhu ekhuluma namalungu ekomiti lezempilo ePhalamende namhlanje. “Ikhona imibiko esiyitholile ngokuthi bakhona asebegomile kodwa abaphinde batheleleka ngegciwane. Le mibiko siyayilandelela, emhlanganweni olandelayo sizokwazi ukubuya nombiko ogcwele. Uma usugomile akusho ukuthi ngeke usatheleleka kodwa kuyasiza ukuthi isimo singabi sibi kakhulu,” kusho uButhelezi. Usho lokhu nje bangu-64 abasebenzi bezempilo asebethelelekile ngegciwane kusuka ngoJuni 7 kuya kuJuni 13. Bangu-887 abasebenzi asebeshonile ngenxa yeCovid-19. Mayelana nezimpendulo mayelana nenkampani iDigital Vibes, eyathola ithenda yokuhlelela lo mnyango izithangami zabezindaba okusolwa ukuthi abanikazi bayo basondelene nongqongqoshe osekhefini walo mnyango, uDkt Zweli Mkhize, ibamba likaNgqongqoshe lezeMpilo, uNkk Mmamoloko Kubayi-Ngubane, uthe iSpecial Investigating Unit, okuyiyo eyenza uphenyo iyona engakwazi ukuphendula ngezinye izinto. Uthe kunezinto abangakwazi ukuziphendula njengokuthi ngeke bakwazi ukuveza amagama abantu abathintekayo ngoba uphenyo alukaphothulwa. Uqhube wathi okubalulekile ukuthi akumele babeke engcupheni uphenyo oluqhubekayo. Oluleka leli komiti ngezinto zomthetho, uMnuz Siviwe Njikela, uthe kwakumele amalungu aleli komiti amphonse imibuzo uMkhize mayelana nale thenda kaR150 million. UMkhize akazange avele phambi kwaleli komiti emasontweni amabili edlule emuva kokuba ethe iseluleko asitholile sezomthetho sathi akangayi kuyona njengoba kusaqhubeka uphenyo lwe-SIU. UButhelezi nguyena owaya kulo mhlangano awutshela ukuthi akakwazi ukungena kokuningi ngoba udaba lusaphenywa. UNjikela uthe umsebenzi wekomiti akumele ume ngoba kuthiwa udaba lubucayi. Usihlalo wekomiti, uDkt Sibongiseni Dhlomo, uthe babehlele ukuthi uMkhize azophendula ngoLwesine odlule kodwa bathola izindaba zokuthi umengameli usenike uMkhize ikhefu eliyisipesheli waqoka uNkk Kubayi-Ngubane ukuze abambe. “Asikwazi ukulanda uMkhize ukuthi azophendula ngoba usekhefini.” Amalungu ekomiti akholelwa ukuthi kumele uMkhize azophendula. Kulo mhlangano kuvele ukuthi umnyango ukulungele ukubhekana nesivuvu sesithathu saleli gciwane. Umbiko othuliwe uveze ukuthi zikhona izinto zokuphefumula ezenele uma kukhona abaxakekayo okudingeka bangeniswe ezibhedlela. I-Gauteng iyona okuthiwa ihamba phambili ngesibalo sabantu abasezibhedlela nabahaqekile, iKZN yona kuthiwa isibalo asikabi sibi kakhulu. 