OBENGUMHOLI wakwaShembe, ohlangothini lwaseBuhleni, uMnuz  Mduduzi "Unyazilwezulu" Shembe, usephumele obala waphawula emuva kokuchithwa yiNkantolo yoMthethosisekelo ekubeni ngumholi webandla ohlangothini lwaseBuhleni. UNyazilwezulu lubonakala lukhuluma kwenye i-video esisabalele ezinkundleni zokuxhumana kodwa okungacaci ukuthi iqoshwe kuphi futhi nini. Luthi kalwazi ukuthi yini efunwa ngabantu endlini yakubo eBuhleni. Lukhuluma kanjena nje uNyazi inkantolo ithole ukuthi owayengumholi eBuhleni ongasekho futhi onguyise walo, inkosi "uThingolwenkosazane" Shembe, wabeka ngokusemthethweni umfowabo, inkosi uVela "Imisebeyelanga" Shembe (naye osakhothama), ukuba kube nguye umholi ongena esihlaweni sakhe uma selukhotheme uThingo. UNyazilwezulu luthe baningi kabi oShembe abantu abangakhetha ukuya kubona. "Mina-ke ngoweNyangayezulu. Angazi ukuthi abantu bayifunani le ndlu yakithi. Baningi oShembe. Kukhona oPhakama. Baze bathi bawinile. Angazi noma uwine abantu noma uwine ukukholwa noma uwine isonto noma uwine amafa. Hhayi, kodwa amafa angiwaboni mina. Amafa esinawo awokusindisa abantu," kusho uNyazi maqede kuqhume u-Amen ezinkumbini zamaNazaretha abengunge imoto ebelugibele kuyo ngesikhathi lukhuluma. "Akabulawanga naye uJesu ngabantu ababuya kwelinye izwe. Wabulawa ngabantu bakubo, bamfela ngamathe...Nabo bonke abantu bakithi ebengithi mabangilwise sekusele nina. Indaba sengiyibika kini. Impi sekungeyenu, ukuthi niyaphi." Baphinda abantu basho kanyekanye bathi “Sihamba noNyazi.” "Izinto ziyahlelwa. Zahlelwa kudala lezi zinto. Siyahamba nje, silokhu sihamba icala. Kade icala lahlelwa ngale ndlela elihlelwe ngayo. Abasemhlabeni,  abaseZulwini abalihlelanga kanje. Wayekhona ubaba phambi kwami. Akangiqambanga igama lokuthi ngiwuBhekifa. Wathi ngiwuMduduzi wokududuza nina." Kwaphinda kwaqhuma u-Amen kumaNazaretha. "Hhayi-ke bantwana beNkosi.... Abahamba nami... Vele ngisesendleleni. Angikaze ngaphuma endleleni. Ngagcotshwa." Waqhuma futhi u-Amen kumaNazaretha. "Okokugcina ngifisa kungabi khona olwa nomunye. Ngamazwi ami okugcina lawo. Ngicela nihambe kahle niye emakhaya. Nifike emakhaya niphephile. Ubabamkhulu ukhona. INkosi inibusise!" Kube sekuba namadoda asho isiqubulo esithi "Nang'ethint' uNyazi! Yinduku yethu uNyazi.! Kwenzeka lokhu seziqalile izinhlangothi ukuklolodelana. Uhlangothi lwaseThembezinhle ngaphansi komholi walo iNkosi uPhinda "Ukukhanyakwelanga" Shembe luthi luzongena eBuhleni kumnyama kubomvu. Kanjalo nolwaseBuhleni, obeluholwa wuNyazi, lushaya phansi ngonyawo. Luthi inkomo ingazala umuntu, kaluyindawo. Icala beselidonse kusukela ngo-2011 emuva kokukhothama koThingolwenkosazana. Inkosi uMqoqo Ngcobo yathi uThingo lwalubeke uNyazi, kwathi ummeli webandla uMnuz Zwelabantu Buthelezi wathi kukhonjwe Imisebeyelanga. Kube sekugqigqwa ezinkantolo  kodwa zilokhu zivuna Imisebeyelanga ukuthi yigama lakhe elibhalwe emafeni aseBuhleni. Seyikhotheme Imisebeyelanga kube sekungena umfowabo abahlukele   Ukukhanyakwelanga waseThembezinhle abahlukene ngonina neMisebe kodwa uyise wabo kuyiNkosi JG “IIanga“Shembe. 