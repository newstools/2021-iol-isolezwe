NJENGOBA luqala namhlanje uhlelo lokugoma othisha nabasebenza ezikoleni zakuleli, inhlangano yabafundi iCosas, ayeneme ngokushiywa ngaphandle kwabafundi kulolu hlelo. Le nhlangano ithi abafundi bekungamele bashiywe ngaphandle ngoba bakhona abatheleleka ngeCovid-19 kuze kuvalwe nezikole. UMengameli weCosas, uThabang Mokoena, uthe abeneme ngokuthi abafundi bashiywe ngaphandle njengoba kuzogonywa othisha. “Sizozama ukuxoxisana nomnyango ngoba bekungamele abafundi bashiywe ngaphandle. Siyalwamukela uhlelo lokuthi kuqalwe ukugonywa kothisha kuleli sonto nalabo abaphekela abafundi kodwa sithi nathi akumele sishiywe ngaphandle ikakhulu abasemabangeni aphezulu, abasuleleka ngegciwane,” kusho uMokoena. UNgqongqoshe wemfundo eyisiSekelo uNkk Angie Motshekga, umemezele ukuthi bagu-528 000 abazogoma kusukela ngoLwesithathu kuze kube yinyanga ezayo. Uthe ucwaningo olwenziwe yizinyunyana luveza ukuthi u-76% wothisha usuzogoma, ekubeni ngasekuqaleni konyaka cishe bebengu-52% kuphela abebethe bazogoma. Uqhube wathi usazoxoxa nezinye izinhlaka emkhakheni wezemfundo ngoba abazali, izigungu zezikole, inhlangano yothishanhloko, izinyunyana zothisha baneme ngokuthi lolu hlelo luzoqala. KwaZulu-Natal zingu-91 izikhungo okuzogonyelwa kuzo othisha. UNdunankulu wesifundazwe uMnuz Sihle Zikalala, uthe labo thisha bazothola umgomo iJohnson & Johnson. UNgqongqoshe wezempilo esifundazweni uNksz Nomagugu Simelane, unxuse abazali ukuthi bagade izingane zabo zingayi emicimbini engenza ukuthi zisuleleke ngegciwane. Uthe kwezinye izindawo lapho kuzogonyelwa khona kukhona izikhungo abazozivula, kwezinye othisha bazogoma nabantu abadala. “Sizobiza isithangami sabezindaba nozakwethu kwezemfundo uMnuz Kwazi Mshengu, lapho sizocacisa khona ngohlelo lokugoma kothisha oluqalayo. Ukugoma akuyona impoqo ongafuni, akaphoqiwe ukuthi agome,” kusho uNksz Simelane. 