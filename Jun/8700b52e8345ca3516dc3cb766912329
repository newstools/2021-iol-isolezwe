 IKHOMISHINI eyengamele ukhetho kuleli inxuse umphakathi ukuthi uphawule ngemali yokungenela ukhetho lohulumeni basekhaya. Le mali iyacwila uma ukhale ngaphansi  okhethweni kanti uma uthole isihlalo iyabuya. Ngokwe-IEC umuntu ofuna ukungenela ukhetho kumasipala iMetro, ukhokha uR3 500. Ofuna ukungenela i-ward ukhokha uR2 000, ongenela ukhetho ezifundeni ukhokha uR1000 kuthi ofuna ukungenela ukhetho ngokuzimela uR1 000. Okhulumela ikhomishini uNkk Kate Bapela, uthe le mali ayishintshanga uma uqhathanisa neyokhetho lohulumeni basekhaya lwango-2016. Uthe iqembu elizongenela ukhetho kwizifunda ezingu-44, omasipala amaMetro angu-8, ama-ward angu-4 468, Local PR engu-205 azokhokha uR482 000. “Le mali ithe ukwehla uma kuqhathaniswa noR605 000 okhokhwayo uma kungenelwa ukhetho lukazwelonke nolwezifundazwe njengoba ngo-2019 kwakhokhwa le mali.” Uthe bazokwamukela zonke iziphakamiso ezizolethwa abantu wathi bazokwenza isimemezelo ngokulethwe ngumphakathi ngaphambi kokuvulwa kwewindi lokuthi amaqembu alethe uhlu lwabantu abazowamela kulo khetho lwango-Okthoba 27. “Ukuvulwa kwaleli windi kulindeleke ukuthi kwenzeke uma uNgqongqoshe wezokuBusa ngokuBambisana nezindaba zoMdabu, uDkt Nkosazana Dlamini Zuma esememezela ngo-Agasti 2.” Abantu bangahambisa ukuphawula kwabo ngaphambi kukaJulayi 2, ngo-4 ntambama. Bangathumela kuMnuz Kgosietsile Tshoke ku:deposits@elections.org.za, noma babhalele ku:Election House, Riverside Office Park, 1303 Heuwel Avenue, Centurion, 0157. 