UBOSHWE phambi kwabafundi esikoleni eLamontville High, eThekwini, izolo ekuseni umfundi ovulelwe icala lokushaya uthisha wakhe. Kuthiwa emasontweni adlule umfundi kaGrade 11 oneminyaka ewu-18 utholene phezulu nothisha bahlubane ngequpha esikoleni emva kokuhilizisana. Isisusa sengxabano yabo kuthiwa uthisha wafica umfundi ebanga umsindo ekilasini, kwathi uma efuna ukumshaya umfundi wagoloza ukushaywa lapho kwakufuna khona uthisha. Kuthiwa uthisha wabe eseqhuba umfundi wamyisa ehhovisi lapho kubikwa khona ukuthi wafike wabhokela umfundi ngolaka ethi umbukanisa nezingane. Ingxabano yalaba ababili kuthiwa yaze yafika ekutheni kubanjwane ngezandla. Kuthiwa ihhovisi laphenduka iringi yesibhakela othisha besikole beyizihlwele. Lo mfundi wamiswa esikoleni ngemva kophenyo lwangaphakathi kodwa izolo ubuyelile. Umfowabo walo mfundi, esingeke silidalule igama lakhe ngenhloso yokuvikela umfundi, uthe izolo ekuseni kufike amaveni amabili esikoleni abehamba nenqwaba yamaphoyisa, ezobopha umfowabo. Usole amaphoyisa ngokuthi achemile ngoba avumele uthisha wavulela umfundi icala kodwa abanqabela bona bewumndeni uma bevulela lo thisha icala elifanayo. “Sesiyajikwa manje isitori kuthiwa umfowethu wabanjwa ebhema esikoleni waseyagoloza ukushaywa, wagcina ebeke uthisha isandla. Nguyena uthisha owashaya kuqala wase eyabuyisela umfowethu kwafa nezibuko zikathisha. Sibona inokwenzelela indlela okuqhutshwa ngayo lolu daba,” kusho umfowabo womfundi. Uveze nokuthi umfowabo ubuyele esikoleni emva kokuchazelwa abezemfundo ukuthi isikole asinalo ilungelo lokummisa umfundi ngaphandle kokulandela umthetho futhi ingekho incwadi eqinisekisa lokhu. Okhulumela uMnyango wezeMfundo KwaZulu-Natal, uMnuz Kwazi Mthethwa uthe bewumnyango bayasigxeka lesigameko futhi bazongenelela. Uthe okwabo ukuqinisekisa ukuthi luqhutshwa ngendlela efanele uhlelo lokufunda nokufundisa, kuphephile futhi kunokuthula esikoleni. “Asihambisani nezigameko zokulwa noma ukuhilizisana esikoleni. Siba sibi kakhulu isimo uma ingxabano ifaka phakathi uthisha. Akekho umfundi omane axoshwe isikole nje kodwa kuqale kube nesigcawu kuhlalwe phansi kuxoxwe bese kuphuma isinqumo,” kusho uMthethwa. Okhulumela amaphoyisa KwaZulu-Natal, uCaptain Nqobile Gwala uqinisekisile ukuthi lo mfundi uvulelwe icala lokungena esikoleni ngaphandle kwemvume, elokushaya nelokunqaba ukuboshwa. Uthe kusolakala ukuthi ngo-8:30 izolo ekuseni amaphoyisa abikelwe ngalo mfundi obemisiwe ongene esikoleni ngaphandle kwemvume, wagcina eseboshiwe. “Uzovela enkantolo yeMantshi eThekwini ngoMsombuluko,” kusho uCapt. Gwala.