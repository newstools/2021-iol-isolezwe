AMAPHOYISA amthele othulini ngenhlamvu umsolwa abopha abane ngecala lokuduna iloli ePort Sherpstone. Isigameko senzeke ngoMgqibelo ngabo-7:45 lapho umshayeli weloli edunwe abesilisa abahlanu e-Murchison. Umshayeli walo kuthiwa bamkhombe ngesibhamu, base bemshiya lapho bedune khona imoto. Babe sebehamba neloli besebenzisa umgwaqo onguthelawayeka u-N2 bebheke ngaseThekwini. Okhulumela amaphoyisa KwaZulu-Natal uColonel Thembeka Mbele, uthe bazobhekana necala lokuduna nelokuzama ukubulala. “Abesilisa abane kulindeleke ukuthi bavele enkantolo yasePort Sherpstone ngoMsombuluko (namhlanje) ngecala lokuduna imoto nelokuzama ukubulala. Abasolwa badune iloli ngoMgqibelo ebusuku. Bajahwe amaphoyisa, azama ukumisa obelishayela kodwa wangama. Ngesikhathi bejahwa kube nokudubulana phakathi kwabasolwa namaphoyisa. Sebefika eFafa, umshayeli ulimisile waphuma wabaleka wangena ehlathini. Isidumbu sowesilisa oneminyaka engu-30 sibe sesitholakala ehlathini. Iloli elingabiza u-R300 000 litholakele. Abasolwa abane bagcinwe esitokisini samaphoyisa ePort Sherpstone,” kusho uMbele. Isolezwe lithole ukuthi abasolwa kungenzeka ukuthi bayingxenye yeqembu lezigebengu eliduna izimoto kuleya ndawo, bese bezibalekisela eThekwini. Kusazobhekwa ukuthi abathinteki yini kwamanye amacala. 