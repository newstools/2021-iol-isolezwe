NONTUTHUKO NGUBANE UMNDENI ufisa angayitholi ibheyili owesilisa osolwa ngokubulala ngesihluku owesifazane othandana nabobulili obufanayo KwaMakhutha, okuthiwa wadlwengulwa, wasikwa isisu wakhishwa amathumbu wabe esenqunyiswa okwembuzi. UMnuz Thulani “Nandos” Cele uvele enkantolo yaseMbumbulu ngoMsombuluko ebhekene necala lokushaya nokubulala uNksz Anele Bhengu (22). Okhulumela uPhiko lwezokuShushisa KwaZulu-Natal, uNkk Natasha Kara, uthe umsolwa ugcinwe esitokisini, icala lahlehliselwa isonto elizayo. “Icala lihlehliselwe uJuni 30 nonyaka, lizobuyela khona enkantolo yaseMbumbulu. Umsolwa uzobe eseyofaka isicelo sebheyili kanti ubhekene necala lokubulala nelokushaya ngenhloso yokulimaza,” kusho uNkk Kara. Izolo, Isolezwe lithinte unina omncane kamufi, uNksz Nontokozo “Nonto” Bhengu, uthe abafisi ukuba athole ibheyili umsolwa. “Siyile enkantolo. Bekunzima nokumbheka umsolwa. Sijabulile nokho ngoba akayitholanga ibheyili futhi sifisa angayitholi nhlobo kuze kuphothulwe ukuqulwa kwecala. Kube buhlungu simbona, asifuni ukuqamba amanga. Icala njengoba liqhubeka sifisa kubuye nesigwebo sentambo ngoba udilikajele ngeke usisebenzele. Asiwazi ukuthi uzosiza ngani,” kusho uNksz Bhengu. Umndeni ubonge ukwesekwa wumphakathi obukhona uhambisana nabo enkantolo. “Umphakathi uphume ngobuningi uyoseseka. Siyabonga kakhulu. Selokhu kwenzeka lesi sigameko sithola ukwesekwa ngisho nawuhulumeni,” kusho uNksz Bhengu. Umufi, owayevakashele umngani wakhe endaweni, kuthiwa waphuma eya endlini encane wangabe esabuya. Watholwa esebulewe ngesihluku. Kwenzeka olokhu nje sikhulu isikhalo kuleli ngokuhlaselwa kwabathandana nobulili obubodwa nokuthiwa la macala ayanda. Umndeni ka-Anele uthe ufuna ukuthola isizathu sokuthi kungani abulawa ngesihluku esingaka. Bathe bazolokhu beya enkantolo ngethemba lokuthola izimpendulo kumsolwa. 