IZINYUNYANA zothisha zithi ziyakwemukela ukugonywa kothisha kodwa zithi uMnyango wezeMfundo eyisiSekelo kufanele wethembeke, ugcine izethembiso ngoba zizobe ziwuqaphe ngelokhozi. Izinyunyana beziphawula ngemuva kokuthi uNgqongqoshe uNkk Angie Motshekga kade ekhuluma esithangamini sabezindaba ethi uhlelo lokugoma othisha luzoqala futhi konke kuhamba kahle. UMengameli weNatu uMnuz Sibusiso Malinga uthe bayakwemukela konke okushiwo wumnyango, kodwa bazogada okwenzekayo. “Sitshale abantu bethu ezikoleni ukuze uma kukhona okungahambi kahle bangacucuzi babikele ihhovisi lethu bese sisukumela udaba. Uma kungalungi siyasivala isikole. Othisha mabangathuli uma bengagculisekile ngoba ubuhlungu besicathulo buzwiwa yilowo osigqokile,“ kusho uMalinga. UNobhala weSadtu KwaZulu-Natal uNksz Nomarashiya Caluza, uthe kuyacaca ukuthi umnyango awuxoxi konke nabo beyizinyunyana. “Esivumelene ngakho wukugonywa kothisha. Indaba yokuvalwa kwezikole asikaze sikhulume ngakho simangele sesikuzwa kukhulunywa kwabezindaba. Izimo yizona ezizositshela ukuthi kumele sizivale izikole noma siqhubeke sisebenze, kodwa sizohlala siqaphile ngeso lokhozi.