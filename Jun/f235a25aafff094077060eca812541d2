AYAPHELA amahlathi okucasha enkampanini yezokuxhumana eyahlomula ngamathenda eMnyangweni wezeMpilo, iDigital Vibes, njengoba isithole ukunswinywa ezimalini. Le nkampani ihlangabezane nembibizane izolo njengoba iSpecial Tribunal ikhiphe isinqumo esigunyaza ukuba kumiswe ukusebenza kwama-akhawunti asebhange ale nkampani. Lesi sinqumo sikhishwe emva kwesicelo esifakwe wuphiko oluphenya amacala enkohlakalo, iSpecial Investigating Unit (SIU), oluqhuba uphenyo ngala mathenda amabili anikezwa le nkampani. Uphenyo lweSIU luqale emva komsindo osuke emva kokuthi le nkampani yahlomula ngethenda ka-R150 million eMnyangweni wezeMpilo ngaphandle kokulandelwa kwemithetho nemigomo elandelwa uma kukhishwa amathenda. Ngokusho kweSIU, iDigital Vibes ino-R22 million kwi-akhawunti yayo yasebhange. Okhulumela iSIU, uMnuz Kaizer Kganyago, uthe lesi sivimbelo esikhishwe yiSpecial Tribunal sivimbela abasebenzi nezinkampani ezisebenzisana neDigital Vibes, uNkk Tahera Mather, Naadhira Mitha, Suhaila Mather, Suhaila Mather Consulting (Pty) Ltd, Amods Attorneys, WT Graphics and Designs (Pty) Ltd neStrategeewhiz (Pty) Ltd ukuthi bathinte lezi zimali ezikuma-akhawunti asebhange eDigital Vibes. UKganyago uthe nakuba iSIU isaqhubeka nophenyo lwayo ngala mathenda anikezwa iDigital Vibes kepha kukhona okunuka santungwana ngawo. Ithenda yokuqala eyanikwa iDigital Vibes kwakungeyokusabalalisa ulwazi ngohlelo lukahulumeni, iNational Health Insurance (NHI), yaphinde yanikezwa eyokusabalalisa ulwazi ngezinhlelo zikahulumeni zokulwa nokusabalala kobhubhane, iCorona. UKganyago uthe ayizange ilandelwe imigomo ngesikhathi kukhishwa la mathenda. Eyokuqala yakhishwa ngo-2019 kanti eyesibili yona yakhishwa ngo-2020 ngesikhathi kubheduka ubhubhane iCorona. Le nkampani yakhokhelwa u-R25 million kwithenda yokuqala kanti kweyesibili yahlomula u-R125 million. Le nkampani yaqasha abasondelene nomndeni kaNgqongqoshe walo mnyango osamisiwe, uDkt Zweli Mkhize, uNkk Mather noMitha emva kokuhlomula ngamathenda. Kunezinsolo zokuthi amanye amalungu omndeni wakwaMkhize ahlomula ngezimali kule nkampani. Yize uMkhize aphika ukuthi kukhona yena ahlomula ngakho kule thenda, waveza ukuthi useyalele amalungu omndeni wakhe ukuba abuyisele emuva zonke izinto azithola kule nkampani. Njengamanje uMkhize usathathe ikhefu eliyisipesheli kuze kube kuphothulwa uphenyo lweSIU. Phezu kwalolu phenyo, uMkhize uvulelwe icala emaphoyiseni yiDA kulandela ukuvela kwezindaba zale thenda. 