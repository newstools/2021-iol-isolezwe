IBHANTSHI ligcwale umoya eNhlokweni yophiko lwezamaPaki, ezokuNgcebeleka namaSiko kuMasipala weTheku, uMnuz Thembinkosi Ngcobo. Izolo umasipala ukuqinisekisile ukuthi uNgcobo uxoshiwe njengoba etholwe necala lokungenzi kahle emsebenzini ngenxa yokuhluleka ukubika icala elenziwa wumsebenzi owakhokhela usomabhizinisi imali engu-R140 000 kungafanele. Okhulumela umasipala, uMnuz Musawakhe Mayisela, ukuqinisekisile ukuxoshwa kwalesi sikhulu, wathi akekho osafakwe esikhaleni sakhe okwamanje. “Singakuqinisekisa ukuthi lowo msebenzi okhuluma ngaye uxoshiwe. Lokhu kwenzeke emuva kokuba kuphume isinqumo esigungwini esiqula amacala abasebenzi bakahulumeni. Umqashi udaba waluyisa kulesi sigungu emuva kokuba kade kunecala elalifakwe kumasipala. Isigungu sibe seseseka isinqumo sikamasipala. Akekho osabekwe ukuba angene esikhundleni salo msebenzi oxoshiwe,” kusho uMayisela. Incwadi yalesi sigungu, esayinwe mhlaka 12 Juni nonyaka, engamakhasi angu-52, iveze ukuthi isinqumo ngaleli cala ukuthi uNgcobo ulahlwa icala, ukuxoshwa yisona sodwa isigwebo esimfanele ngakho-ke bayamxosha kuMasipala waseThekwini. Ngokwecala alithwesiwe, kuthiwa uNgcobo wabikelwa wusomabhizinisi ukuthi wakhokhelwa u-R140 000 ngokungafanele ngomsebenzi abebethi wawenza wokuhlinzeka nge-sound system netende eliwubukhazikhazi nathe yinto angakaze ayenze. UNgcobo kuthiwa lolu daba walunyathela ngezinyawo, wangalubika emaphoyiseni noma kwabaphenyayo kumasipala. “Ngo-2015 wabikelwa umangalelwa (usomabhizinisi), ukuthi wakhokhelwa u-R140 000 kungafanele okwenziwa ngomunye wabasebenzi (igama lakhe), owayesebenza emnyangweni wakho. Kwakumele lokhu ukubike emaphoyiseni nakulabo abalwisana nenkohlakalo. Ukuhluleka kwakho ukwenza lokho waphula umthetho wesigaba 1,2,3 ngokuqondisa izigwegwe umsebenzi othi: kumele umsebenzi enze umsebenzi wakhe ngokuthembeka, ngokuzimisela nangawo wonke amandla akhe,”  kusho isinqumo sesigungu. UNgcobo selokhu waqhoqhobala lesi sikhundla kusukela ngo-1999. Icala beliqulwa ngo-Ephreli noMeyi. Umcimbi weBeach Festival wawungo-Okthoba 2015. Ummangali wathi akazange enze lutho kulo mcimbi kodwa wafonelwa kuthiwa akafake isicelo sokukhokhelwa ngezindleko zakhe. Uthe ngempela wakwenza lokho wabe esekhokhelwa kungafanele. Umsebenzi owayethe lo somabhizinisi akafake isicelo wabe esesula emsebenzini ngawo u-2015. NgoMashi 2017 wabe eseqashwa futhi kumasipala kodwa komunye umnyango, waphinde wesula ngoFebhuwari 2018. Omunye umsebenzi naye owayethinteka wasula, kwathi owesithathu umsebenzi, owayesolwa naye kuleli cala, washona. UNgcobo ngokwakhe uthe wayengazi ukuthi ngo-2015 khona imali eyakhokhwa kungafanele. Ngokwakhe, uthi wazi ngo-2018 sekuphenywa, waze waba nemininingwane egcwele ngo-2020 esebekwa icala. Isolezwe lifonele uNgcobo izolo ngokuxoshwa kwakhe, ucingo lubanjwe ngowesifazane ongazange azidalule wathi umatasa. “Uzobuyela kuwena, akakwazi ukukhuluma nocingo okwamanje, kukhona amatasa ngakho,” kusho owesifazane. 