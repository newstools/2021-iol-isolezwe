ISIGCAWU sokudodisa abesilisa ebesiseBat Centre ngempelasonto siveze ukuthi bahlukumezekile abanye abazi ukuthi kumele baziphathe kanjani njengamadoda. Lo mcimbi obuhlelwe inhlangano engenzi nzuzo iThanda Mbeje foundation ubuhanjelwe abesilisa abaneminyaka ewu 14 kuya ku 21. Abesilisa baveze ukuthi abazi ukuthi kumele baziphathe kanjani ngoba bakhuliswa abantu besifazane kungekho owesilisa endlini abangabukela kuye. Umsunguli wale nhlangano uNksz Thanda Mbeje, uthe ubize isigcawu ngoba efisa ukuthi abesilisa babhodle nabo bazizwe bebalulekile ngoba baningi abahlukumezekile. “Abafana abaningi bayadlwengulwa, bayahlukunyezwa emakhaya bese kuthi uma bekhula uthole ukuthi bagcwele intukuthelo. Ingakho abantu besilisa begcwele emajele bedla nezidakamizwa ngoba abazi ukuthi bazokhuluma nobani,” kulandisa uNksz Mbeje. Uqhube wathi ujabulile ngoba kufike abesilisa abawu 100 abanye babo beqhutshwa abazali babo. “Bekukhona abesifazane abebelethe amadodana abo ngoba emakhaya abo engekho owesilisa ongaba isibonelo emntwaneni,” kusho uNksz Mbeje. UNkk Florence Mathe obehambise amadodana akhe amabili esigcawini akawuvali umlomo ngezimfundiso ebezivela kwizikhulumi ebezikhona. Uthe: “Ngihambise amadodana ami amabili lapha ngoba ngifisa azi ukuthi indoda iziphatha kanjani. Ngiyafisa ukuba le nhlangano ikhule futhi baqhubeke nokwenza izinto ezinje.” UMnuz Brian Ntuli obeyisikhulumi kulesi sigcawu, uthe abafana abafunde ukulawula imizwa yabo ngoba uma udinwe kakhulu ugcina wenza izinto ezingakufaka ejele. 