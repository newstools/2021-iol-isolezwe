KUNGQONGQISWE iveni yamaphoyisa kaMasipala weTheku neveni yophiko lwezamanzi ngesikhathi umphakathi obuwotha ubomvu ubhikishela ukungabi bikhona kwamanzi eMvini KwaXimba, ngeSonto ebusuku. Kujikijelwe amaphoyisa ngamatshe kwajikiswa nogandaganda obubizwe ikhansela lendawo ukuba uzomba kulungiswe inkinga yamanzi lomphakathi okhala ngawo. Nayizolo besimazonzo isimo kule ndawo, abafundi nabasebenzi behleli emakhaya, kuvalwe izintuba ezingenayo neziphuma, kusetshenziswa amatshe, imfucuza kadoti namathayi avuthayo. Bathi isibami emphinjeni indaba yokuntula amanzi, osekunezinyanga eziyisithupha kwenzeka. Bakhale nangokuthi balethelwa amanzi ngamaloli afika ngesikhathi besemsebenzini noma ebusuku sebelele. Laba bantu bathi kwawona amanzi abalethelwa wona kawekho esimweni esigculisayo. Bakhala ngokuthi kukhona abaguliswa yila manzi. “Yimeya kuphela noma yisikhulu ophikweni lwamanzi esizobalalela uma bekhuluma manje. Sizame sahluleka ukuxoxa nekhansela ngale nkinga kodwa kasisizakalanga,” kusho ilungu lomphakathi elingathandanga ukudalulwa. Ikhansela lale ndawo eku-ward 1 kuMasipala weTheku, uMnuz Bongumusa Mkhize, lithe inkinga yamanzi kakuyona eyaseMvini kuphela. Uthe eMvini amanzi ayaba khona abuye anqamuke, okuyinto esiyenzeke izinyanga ezintathu. UMkhize uthe bahlele ukuba nomhlangano womphakathi kusasa ngo-2 emini. “Akuyona indlela yokulungisa izinto lena abayenzile, beshisa izimoto. Inkinga yamanzi ikhungethe iTheku lonke ngoba abantu bayanda emiphakathini, ingqalasizinda isindala idinga ukulungiswa futhi kayanele imali yokubhekana nenkinga yamanzi,” kusho uMkhize. Uthe uhlezi exhumana nomphakathi nezinhlaka ezehlukene eziwumele ngakho uyamangala ngoba umbhikisho uqale esanda kuxoxa ehhovisi lakhe nabantu abanolwazi ngezinhlelo zamanzi kule ndwo. “Yisimo esingasazi, esingajwayelekile futhi esingamukelekile le nto eyenzeka eMvini. Laba bantu bashise izimoto, balimaza umgwaqo. Kuvinjwa abasebenzi bophiko lwamanzi uma bezosebenza, bayathukwa  basatshiswe emafonini. Akudedelwe abantu benze umsebenzi wokulungisa inkinga yamanzi,” kusho uMkhize. IMeya yeTheku uMnuz Mxolisi Kaunda ikugxekile ukuthungelwa ngomlilo kwezimoto zomkhandlu. Unxenxe amaphoyisa ukuba aphenyisise khona kuzoboshwa abantu abathinteka kulesi sehlakalo athe kasinangqondo. Uthe isehlakalo senzeke ngesikhathi abophiko lwezamanzi nokuthuthwa kwendle bekule ndawo, bezama ukulungisa inkinga yamanzi. “NgoMashi kwadingeka ukuthi amaphoyisa ayokhulula abasebenzi bakamasipala ababevinjezelwe wumphakathi. Sicela amalungu omphakathi ukuthi ahlukane nokuzimbandakanya nodlame uma enenkinga ngokulethelwa izidingo zawo,” kusho uKaunda. Uthe akukhona okokuqala kwenzeka isigameko esifuze lesi futhi bakhathazekile. Ubuze ukuthi kuzosizangani ukuthungela ngomlilo imoto kamasipala? Ucele umphakathi ukuthi ubabekezelele njengoba besebenza ngokuzikhandla belungisa inkinga yamanzi ekhungethe umphakathi. Okhulumela amaphoyisa KwaZulu-Natal, uCaptain Nqobile Gwala uthe kuvulwe icala lokususa udlame emphakathini, eliphenywa ngamaphoyisa asesiteshini uMsunduzi. Uthe  iqulu labantu abangu-300 ebelingalawuleki  livale imigwaqo ngamathayi avuthayo, kwashiswa nezimoto ezimbili. Uthe bajikijele amaphoyisa ngamatshe. “Akukho muntu olimalile futhi amaphoyisa akhona asiqaphe ngeso lokhozi isimo kule ndawo,” kusho uCapt Gwala. Ngesikhatho sokuloba udaba imigwaqo yakule ndawo ibisavaliwe izolo emini 