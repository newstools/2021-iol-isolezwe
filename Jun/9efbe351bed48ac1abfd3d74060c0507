AMALUNGU omphakathi wakwa-W eMlaza, ababaza isihluku okubulawe ngaso ugogo okusolwa ukuthi uqale wadlwengulwa ngumzukulu wakhe, ngaphambi kokuthi amhlahlele ngembazo. Kuthiwa umufi uNkk Busi Dlamini ( 66), ubenomzukulu (24) wakhe  ngenkathi kwenzeka lesi sigameko ngoLwesine ntambama, esishiye omakhelwane beshaqekile. Okhulumela amaphoyisa KwaZulu- Natal uColonel Thembeka Mbele, usiqinisekisile isigameko sokugengcwa kowesifazane ngobhushu kuleli lokishi. “Kuphenywa icala lokubulala elivulwe esiteshini samaphoyisa aseMlaza. Umsolwa osagcinwe esitokisini kulindeleke ukuthi avele eNkantolo yeMantshi eMlaza ngoMsombuluko,” kubeka uCol Mbele. Kubikwa ukuthi umsolwa uqale wavakashela abangani bakhe ngalolu suku. Ngemuva kwesikhashana engene kubo, ubonakale esephuma ebaleka ngabo-4 ntambama  enqunu egcwele igazi ezandleni. Kubikwa ukuthi ubephuma engena komakhelwane ebatshela ukuthi sebehlaselwe yizigebengu benoninakhulu wakhe. Omakhelwane bathi bafice isidumbu sikamufi sinamanxeba okugengcwa, sihlezi kusofa egumbini lokuphumula. Isiketi abesigqokile kubikwa ukuthi besiphakanyisiwe, engafakile lutho ngaphansi. Omunye womakhelwane ongathandanga sidalule igama lakhe, uthe wonke umuntu usashaqekile endaweni ngalesi sehlo esinyanyantisa igazi. “ Umsolwa ubengumfana ongenalo nhlobo ulaka kodwa kuke kwaba nokuphambana kwemimoya phakathi kwabo (umsolwa nogogo)  ezinsukwini ezedlule ngenxa yensangu abeyidayisa. Ugogo wakhe ubengafuni nokuyizwa indaba yayo. Asazi noma yikho yini lokho okuholele ekutheni lo mfana enze lesi senzo,” kuchaza umakhelwane. Eqhuba uthe, wonke umuntu usamangele njengoba umsolwa ebesefana nokuthi uyingane kamufi. “Ibihlungu into eyehlele lo mndeni ngoba ugogo ubemthanda kakhulu umzukulu wakhe,” kuqhuba umakhelwane. Ngesikhathi ithimba leSolezwe ngeSonto lihambele umndeni, bekubonakala ukuthi amalungu awo asashaqekile kakhulu. UMnuz Sbu Dlamini oyilungu lomndeni, uthe ayikho into abangayisho mayelana nesimo ababhekene naso. “Bengingekho ngenkathi kwenzeka isigameko. Kubuhlungu kakhulu esibhekene nakho ngakho- ke akukho esingakuphawula,” kubeka yena kafushane.