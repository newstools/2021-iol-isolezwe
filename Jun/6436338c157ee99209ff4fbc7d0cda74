SEBENGABHADLA ejele isikhathi esiyiminyaka emithathu noma bakhokhe inhlawulo abafafaza amanga ezinkundleni zokuxhumana kuleli. Lokhu kulandela ukuba uMengameli wakuleli, uCyril Ramaphosa, esayine umthetho ogunyaza iCybercrimes Act ngoLwesithathu olwedlule. Kulindeleke ukuba umengameli amemezele ukuthi lo mthetho uqala nini ukusebenza. Lo mthetho, othinta ubugebengu obusuke benzeka kusetshenziswa izinkundla zokuxhumana obaziwa nge-Cybercrimes noma ukuphula imithetho ye-cybersecurity, waqala ukuhlongozwa ngo-Agasti 28 2015. Kwaphinde kwalethwa eminye imininingwane ngoJanuwari 19, 2017, kwabe sekuyiswa ezithebeni zePhalamende ngoFebhuwari 22, 2017. Lolu daba lwahlala kwiNational Council of Provinces (NCOP) lase luyiswa emphakathini kusukela ngo-2019. Labuyiselwa ePhalamende ngoJulayi 2020. Laphasiswa ePhalamende lase liyiswa kumengameli  ngoDisemba 2020 ukuba alucubungulisise. Njengoba lo mthetho ususayiniwe, kulindeleke ukuba noma yinini uqale usetshenziswe yizinhlaka zomthetho. Umqingo ochaza lo mthetho uthi: “Lo mthetho osuphasile ephalamende usho ukuthi abawuphulayo bazozithola benecala. Phakathi kwezinto okumele baziveze wukubeka obala imiyalezo ethunyelwe eyingozi. Kuleyo miyalezo kubalwa enodlame nokulimaza impahla. Ukusatshiswa kwabantu nokulinyazwa kwempahla yabo. Ukuthunyelwa kwemiyalezo eyimfihlo noma izithombe eziyimfihlo ezithunyelwe ngaphandle kwemvume,” kusho isitatimende ngalo mthetho. Kuzobalwa nenkohlakalo, ukuqola nokuntshontshwa kwezinto zabantu kusetshenziswa ubuchwepheshe. Abatholwa benamacala bangabhadla ejele iminyaka emithathu noma bakhokhiswe inhlawulo engafika       ku-R50 000. Ezikhathini eziningi abantu bebeluthwa koFacebook nakoWhatsapp ukuba bafake imali bathenge izinto ezithize. Labo abenza lokho sebezobhekana ngqo necala lokugebenga besebenzisa ukuchwepheshe.  Kukhona abanye abebeqamba amanga ezinkundleni zokuxhumana bedlulisa ulwazi olungamanga ngegciwane leCorona noma ezinye izifo noma izinhlelo zikahulumeni. Kuke kwabonakala nama-video abanye besabisa ngemigomo yeCorona ukuthi iyingozi. Konke lokhu uma utholakala ukufafaza ezinkundleni zokuxhumana ungaboshwa noma ukhokhe inhlawulo. Amacala okudicilela phansi isithunzi nawokuqamba amanga abevele ekhona ngaphansi komthetho wakuleli. Awokwenza lokhu usebenzisa ubuchwepheshe azozimela. 