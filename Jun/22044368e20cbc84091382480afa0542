KUPHELILE ukuqagela ngokugoma kothisha kuleli begomela iCovid-19 njengoba uMnyango wezeMpilo kuzwelonke uthe bazogoma ngesonto elizayo. Lo mnyango uthe ukulungele ukugoma othisha kusukelaa ngoLwesithathu oluzayo njengoba kunemigomo yeJohnson & Johnson (J&J) ezofika namhlanje kuleli. Lokhu kuvezwe yizikhulu zomnyango ebeziholwa yibamba likaNgqongqoshe walo mnyango uNkk Mmamoloko Kubayi-Ngubane, ngesikhathi zivele phambi kwekomiti lezempilo ePhalamende. UDkt Aquina Thulare walo mnyango, uthe kuzofika imigomo engu-300 000 namhlanje bese kufika eminye uma kuqala isonto elizayo okuyiyo abazogoma ngayo othisha. Uthe babalelwa ku-499 000 othisha abazogoma kuleli wathi emigomeni ezofika ngelizayo bazobe sebethatha eminye engu-199 000 ukuze bengeze kwanele ukugonywa kothisha. “Sisebenzisana nezinhlaka ezehlukene okubalwa izigungu zezikole, umkhandlu olawula othisha, umnyango wezisebenzi zikahulumeni nokuphatha njengoba sizogoma abasebenzi bakahulumeni. Sizogoma abasebenza ezikoleni zikahulumeni nabasebenza ezikoleni ezizimele,” kusho uDkt Thulare. Uthe kuzmele lolu hlelo lusheshe ngoba imigomo ezofika inesikhathi esifushane ngaphambi kokuba iphelelwe isikhathi. IPhini likaNgqongqoshe wezempilo uDkt Joe Phaahla, ligxeke labo abathi izikole azingavulwa njengoba kudlange leli gciwane. UPhaahla uthe njengoba othisha bezogoma asikho isidingo sokuthi kuvalwe izikole. “Abafundi abancane abazobuyela bonke ezikoleni iningi labo elineminyaka engaphansi kuka-18, ngakho abasuleleki kalula ngegciwane. Ngakho asikho isidingo sokuthi kube nabazothi azingavulwa izikole ngoba izwe selisesigabeni sesivuvu sesithathu.” Usho lokhu emuva kokuba i-EFF isabise ngokuthi izozivala izikole uma uNgqongqoshe wemfundo eyisiSekelo uNkk Angie Motshekga, engazivali njengoba siphezulu isibalo sabantu abasuleleka ngegciwane. UNkk Motshekga uveze ukuthi uma sekuvulwa izikole ngoJulayi 26, bonke abafundi basemabangeni aphansi bazobuyela ezikoleni ngoba baphazamiseke kakhulu ngohlelo lokushintsha amasonto uma befunda. UDkt Nicholas Crisp iPhini lomqondisi jikelele emnyangweni wezempilo, uthe cishe balindele ukugoma othisha ababalelwa ku-405 000 ngoba bayazi ukuthi abanye sebagoma. Uthe bayazi ukuthi abanye ngeke bazihluphe ngokugoma. “Abanye sebagoma ngoba beneminyaka engu-60 kuya phezulu. Abanye siyazi ngeke bagome njengoba kunabantu abadala, kanjalo nabahlengikazi abangagomile ngoba bengafuni ukugoma.” Uthe sebeqalile baxoxa neminye iminyango okubalwa owamaphoyisa, owamasosha kanjalo nowojele ukuze kube ngabanye abasebenzi abazolandela bagome. UNkk Motshekga uthe bakulinde ngabomvu ukugoma othisha. Uthe bangagonywa cishe ngezinsuku ezimbalwa ngoba bawumkhakha obumbene. UNkk Kubayi-Ngubane, unxuse abantu ukuthi balandele imigomo yokuzivikela kuleli gciwane. Uthe kuyakhathaza ukuthi iGauteng iyona ezihola phambili ngezibalo wathi nezibalo zabangaphezulu kuka-13 000 abahaqekile ngosuku olulodwa kuleli ziyashaqisa. “Sikhathazekile ngemihlangano namarali abekhona ngosuku lwentsha ebizwa amaqembu ahlukene ezepolitiki ekubeni izwe lisesigabeni sesithathu. Sethemba abezomthetho bazosisza kubhekwane nala maqembu.” 