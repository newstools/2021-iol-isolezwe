UNGQONGQOSHE weMfundo eyisiSekelo, uNkk Angie Motshekga, usetshele kwezikabhoqo abazali abasaba ukuhambisa izingane zabo ezikoleni ngoba besaba iCovid-19, ukuthi bazihlalise emakhaya kodwa uma bezoqinisekisa ukuthi azibi wuvanzi emakhaya futhi zithola imfundo. UNkk Motshekga uthe iyamkhathaza eyokuthi ngabo-9 ekuseni izingane zigcwala imigwaqo ngoba zingafundi ngenxa yohlelo lokushintshana ngokufunda olwenzeka manje ezikoleni. Usho lokhu nje ngoJulayi 26, uma sekuvulwa izikole abafundi basemabangeni aphansi kumele babuyele bonke ezikoleni. Uthe njengoba beshilo ukuthi uhlelo lokushintshana kwabafundi alusebenzi ngenxa yokuthi siningi isikhathi esilahlekayo, yingakho bethi zonke izingane zasemabangeni aphansi kumele zibuyele zonke ezikoleni, ngoba azikho engcupheni yokusuleleka ngegciwane. “Uma abazali besamanqika ukubuyisela izingane zabo ngoba besaba, kumele babe nezinhlelo abazozenza ngoba izikole ziphephile. Kumele abafundi babuyele bonke emabangeni aphansi ngoba mkhulu umonakalo owenzekayo njengoba bengafundi bonke ngesikhathi esisodwa. “Akwenziwanga iphutha njengoba iminyaka ingu-12 yokufunda kuleli, kwamanye amazwe iminyaka ingu-13 njalo njalo. Siningi isikhathi esilahlekayo esingeke sisabuya njengoba abafundi befunda ngokushintshana. Sifuna babuyele bonke ngoba bafunda kahle uma bephambi kukathisha. Asibafuni abafundi ababa wuvanzi. Uma ungaya nje emalokishini ngabo-9, ufica bedlala emgwaqweni. Lokhu kuyabalimaza ngoba uma ubabuza bayakutshela ukuthi bahleli ngoba akulona isonto labo lokungena.” Uthe asikho isidingo sokuthi abantu batatazele njengoba abafundi bezobuyela bonke ezikoleni. Uxwayise labo abadlala ngemfundo, abafuna ukuphazamisa ukufunda ukuthi izinhlaka zomthetho zikhona ukubhekana nabo. Usho lokhu nje, i-EFF isabise ngokuthi izovala izikole ngenxa yokudlanga kweCovid-19 njengoba nezwe lingene esigabeni sesithathu somvalelandlini ngenxa yokunyuka kwezibalo zabasuleleka ngalo Leli qembu lithe uma uNkk Motshekga eqhubeka ngenkani ukuvula izikole, izozivala thaqa. “Ungangigxeka ufike la uthanda khona anginankinga ngoba lokhu kuza nomsebenzi wokuba wungqongqoshe. Kodwa akungadlalwa ipolitiki ngezikole, ngeke sikuvume lokho. Impilo yezingane lezi okudlalwa ngazo, abomthetho bakhona ukubhekana nabaphula umthetho,” kusho uNkk Motshekga. 