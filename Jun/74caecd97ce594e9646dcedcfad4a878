KUKHALWA ngobudlova kumbhishobhi webandla lamaZayoni okuthiwa uvale isikole Umzokhulayo Primary KwaNyuswa, eNdwedwe, okuthiwa uphoqe abafundi ukuthi babuyele emakhaya, babuye uma sekuxoshwe uthishomkhulu. U-Bishop Bheki Ngcobo obuye abe wumengameli  we- African Freedom Revolution (AFR), kuthiwa ngesonto eledlule ungene wakhipha ngoshova abafundi emakilasini, wavala isikole. Kuthiwa ubehambisana nedlanzana ebelidlubhe izikibha zeqembu lakhe. Baqoqe izingane baziyalela ukuthi ziphume esikoleni, zingalubhadi esikoleni zizozwa ngabo uma sekumele zibuye. Kuvele ukuthi abamfuni uthishomkhulu ngoba kungesiye owendawo futhi ekhokhisa abazali o-R100. Nayizolo kuthiwa itshe belisome inhlama, abafundi nothisha abazange balubhade esikoleni. Uthisha olandise Isolezwe owayekhona ngosuku lwesigameko kodwa ongathandanga ukudalulwa, uthe  uNgcobo nayehamba nabo kabazange bazihluphe ngokucela imvume kothisha kodwa bathi isikole bayasivala. “Isikhathi sokuphuma sasingakashayi nomuntu owelisa izingane umgwaqo wayengakafiki. Izingane zaphoqwa ukuthi ziphume ngababegqoke izikibha ze-AFR, iningi labo okungebona abendawo. Bathi abamfuni uthishomkhulu nabanye othisha futhi bafuna kusebenze abantu bendawo kuphela,” kusho umthombo. Kuthintwa uNgcobo, uvumile ukuthi baziyalele izingane ukuthi zingalubhadi esikoleni kuze kube umnyango uxosha uthishomkhulu. “Lokhu sikwenze emva kokuzwa izikhalo zabazali ngodaba lokukhokhiswa kwabo o-R100 okwenziwa uthishomkhulu. Lokhu uthi ukwenza ngoba edinga ukukhokhela uthisha ongaqashwanga wumnyango,” kusho uNgcobo. Uthe akukhona okokuqala bekhala ngalesi senzo njengoba nangonyaka owedlule babhikisha bemfuna exoshiwe kodwa umnyango wabaziba. Umzali osesigungwini esilawula isikole ongathandanga ukudalulwa ngoba ethi usaba ukwenzakaliswa wuNgcobo, uthe ukukhokhwa kwale mali ekhokhwa ngonyaka, kwavunyelwana ngakho emhlanganweni wabazali bayemukela ngoba bebona iqhaza likathisha osefundise kulesi sikole evolontiya kusuka ngo-2014 engaqashiwe. “UNgcobo uyisidlova. Iningi labazali liyahambisana nokukhokhwa kwale mali futhi akubanga yisinqumo sikathishomkhulu kodwa ngesethu singabazali. “Iyahlukaniswa le mali, uthisha ayihole nyangazonke ukumsiza athole insipho. Okubuhlungu wukuthi isikole asivalayo kasikho ngakubo, yena ongowakwenye indawo kodwa uyagxambukela futhi akanazo izingane ezifunda kuso. Kulahlekelwa izingane zethu,” usho kanje. Okhulumela uMnyango wezeMfundo KwaZulu-Natal, uMnuz Kwazi Mthethwa, usigxekile isenzo sokuvalwa kwesikole. “Sithanda ukuqwashisa abaholi bamaqembu epolitiki amancane ukuthi badlalele kude nezikole ngoba ziyindawo okubunjwa khona ikusasa lezingane, akusona ezokuzama ukukotela udumo. Umnyango uzoqinisekisa ukuthi ukufunda nokufundisa akuphazamiseki,” kusho uMthethwa.