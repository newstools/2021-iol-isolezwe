USIHLALO wekhomishini ephenya ngeziNsolo zokuLawulwa koMbuso Yidlanzana kuleli, iJaji Raymond Zondo uthi ikhomishini yayenza umsebenzi wayo ngokufaka umdonsiswano ophakathi kwayo noMnuz Jacob Zuma enkantolo. Izolo inkantolo yoMthethosisekelo ithole uZuma enecala lokudelela inkantolo ngokugolozela umyalelo wenkantolo eyayithe makavele aphendule imibuzo kwiKhomishini kaZondo. Ugwetshwe izinyanga eziwu-15 ebhadla ejele. NgoLwesithathu ekuseni uZondo uyishayele ihlombe iNkantolo yoMthethosisekelo kuleli ngokwenza umsebenzi wayo. Uthe isinqumo esithathile sizovikela umthetho wakuleli. “Sesiphinde sabona futhi ingalo yomthetho yenza lokhu okulindelekile ngaphansi koMthethosisekelo. “Ngiyafisa ukuthi ngabe akukaze kufinyelele kulelisi sigaba, futhi kubalulekile ukukhumbuza abantu ukuthi umsebenzi wekhomishini wukuphenya izinsolo zokuLawulwa koMbuso Yidlanzana. Sesilalele ubufakazi obuningi obuthinta abaningi, naye uJacob Zuma, kulezi zinsolo,” kusho uZondo. UZondo uthe bekubalulekile ukuthi ikhomishini izwe uhlangothi lukaZuma, aphendule nangezinsolo ezibhekiswe kuye. Uthe abavelanga nje bavuka ekuseni bakhetha ukumthumela amasamanisi amphoqa ukuthi avele kwikhomishini. “Ikhomishini yenza eyayidinga ukukwenza ngesikhathi kusicacela ukuthi akazimisele ukusebenzisana nathi uMnuz Zuma,” usho kanje. UZondo uqhube waveza ukuthi ikhomishini yamnikeza isikhathi esiningi uZuma sokuthi aphendule ngezinsolo noma afake isicelo sokuzopheka ngemibuzo ofakazi abaphatha igama lakhe, bemsola ngenkohlakalo. UZondo ukuqinisekisile ukuthi sekuchithwe imali esondele kuR1 billion ngekhomishini esiya ngasemaphethelweni. 