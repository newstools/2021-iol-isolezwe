INKAMPANI iHuawei isihlanganyele noMnyango wezeMisebenzi yeMiphakathi ukunikela esikoleni iMkhaliphi High eseduze nesiqiwi saseHluhluwe. Banikele ngezicathulo zesikole ezingu 300, izikhwama zokuphatha izincwadi eziwu 200, ama-scientific calculator awu-200 nama-laptop awu-20 kubafundi abawadingayo njengoba kusahlasele ubhubhane iCorona. UNgqongqoshe uMnuz Senzo Mchunu uthe lokhu kuwuhlelo lomnyango lokuxhasa abafundi abampofu. “UJuni inyanga yentsha kanti lo nyaka sithe ngokamama uCharlotte Maxeke ngesiqubulo esithi, ukukhulisa amathuba omsebenzi entsheni kuzoletha inguquko emphakathini,” kusho uMnchunu. Lesikole besifisa ukufaka izifundo zekhompyutha ohlwini lwezifundo kodwa inkinga kwaba ukungabi nazo izinsiza. UMchunu uthe, kube umzuzu omuhle ukubona abafundi bejabulela ama-laptop. “Abafundi abaningi noma iningi labo alikaze liyibone i-laptop phambi kwalo, loku kusho okuthize, hhayi kobambele uthishanhloko nabasebenzi bakhe kodwa nakuhulumeni. Kusho ukuthi asikaqikeleli ukubheka zonke izinto ezidingekayo  ekilasini,” kubeka uMchunu. Isekela lesikhulu esiphezulu sakwaHuawei uMnuz Kian Chen, uthe lenkampani izinikele kakhulu entsheni yakuleli njengoba inezinhlelo zobuchwephese nokuxhumana athi kuzolekelela ekutheni le lizwe lingashodelwa abantu abanalama khono. “Ingakho sizihlanganisa nohulumeni, imfundo kanye namabhizinisi ukuqinisekisa ukuthi intsha yakuleli iyazi ngezobuchwepheshe,” kulandisa uChen. UMchunu ugqugquzele abafundi ukuba babhekane nezifundo zabo bangavumi ukuphazanyiswa indawo abahlala kuyo, nezingqinamba abakhule ngaphansi kwazo. 