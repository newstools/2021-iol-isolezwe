ADEDELWE ngebheyili ka-R5 000 umuntu emunye amadoda amane aboshelwe icala lokutholakala nezikhiye, imishini namathuluzi asetshenziswa uma kwebiwa izimoto. La madoda aboshwe ngempelasonto eDurban North asevela eNkantolo yeMantshi eThekwini ngoLwesibili. Icala lawo libe selihlehliselwa uLwesibili oluzayo. Okhulumela amaphoyisa KwaZulu-Natal, uCaptain Nqobile Gwala, uthe ngeSonto ngabo-11:30 ekuseni amaphoyisa aseDurban North, abesemgwaqweni uSwapo, athole umbiko obuwazisa ukuthi kunemoto enamadoda amane asolakala ngokweba izimoto. UCapt Gwala uthe lawo maphoyisa abe esephuthuma emgwaqweni, uRadar, okule ndawo, lapho afike abona khona le moto ipake eduze kwenye. “Imoto ivinjezelwe ngamaphoyisa, abasolwa bavalelwa ngaphakathi yaseshwa. Kutholakale emotweni ama-computer box, okhiye bezimoto abayisishiyagalombili, izipanela eziyisikhombisa, i-engine controller nezinye izinto ezisetshenziswa ukujema izimoto,” kusho uCapt Gwala. Uqhube wathi abe esekhalelwa amasongo kaSigonyela la madoda aneminyaka ephakathi kuka-33 no-40, abekwa icala lokutholakala nempahla esetshenziswa ekwebeni izimoto. Kuzobhekwa ukuthi laba basolwa abathinteki yini kwamanye amacala lapho kusuke kwebiwe khona izimoto eThekwini nasemiphakathini eyakhele leli dolobha. 