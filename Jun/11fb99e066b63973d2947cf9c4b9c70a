UZOGUGELA ejele owesilisa ogwetshwe odilikajele ababili ngamacala okudlwengula amantombazane ayengamatshitshi eZikhaleni Reserve, eMpangeni ngo-2018. UXolani Ntuli oneminyaka engu-24 ugwetshwe yiNkantolo yesiFunda eMpangeni. Wadlwengula intombazane eneminyaka engu-12 nena-10. Kuthiwa indaba yabhadlaka ngesikhathi la mantombazane eyohlolwa ubuntombi bawo kanti azobonwa ngowesilifazane owayewahlola ukuthi kawasaphelele. Owesifazane wabikela abazali balezi zingane ezabe sezihlonywa ngemibuzo, zasho konke okwenzeka. Esigamekweni sokuqala esenzeka ngoMashi 18, 2018 kuthiwa uNtuli wanukubeza ngokocansi intombazane ena-10 ngesikhathi ivakashele umngani wayo. Esesibili isehlakalo kuthiwa senzeka ngoSepthemba 11, 2018 ngenkathi umgilwa ona-12 elele. Okhulumela amaphoyisa KwaZulu-Natal, uCaptain Nqobile Gwala uthe wadla phansi uNtuli, wayobhaca eNanda emva kokuzwa ukuthi uvulelwe icala ngakwenza futhi ufunwa ngamaphoyisa. UCapt Gwala uthe uphenyo olunzulu lwamaphoyisa luholele ekuboshweni kukaNtuli ngoSepthemba 18, 2019 wavela enkantolo ngemva kwezinsuku ezimbili eboshiwe. “Wanqatshelwa ibheyili, wabe esegcinwa ezitokisini kwaze kwaphothulwa ukuqulwa kwecala lakhe. Amlahle womabili amacala akade ebhekene nawo wayesegwetshwa odilikajele,” kusho uCapt Gwala. 