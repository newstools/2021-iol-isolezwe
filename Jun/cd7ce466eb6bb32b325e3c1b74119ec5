LIZOLALELWA ekupheleni kwenyanga icala elifakwe nguNobhala osamisiwe we-ANC, uMnuz Ace Magashule, ophonsela inselelo ukumiswa kwakhe wuKhongolose. Isicelo sokuba kuchithwe ukumiswa kwakhe  nhlanganweni sizolalelwa yiNkantolo eNkulu eGoli ngoJuni 24 no-25. Inkantolo izophinde ilalele isicelo sokuba ithathwe njengesemthethweni incwadi yokumiswa kukaMengameli wale nhlangano, uMnuz Cyril Ramaphosa, eyabhalwa nguMagashule. UMagashule wanikela enkantolo emva kwesinqumo sokumiswa kwakhe yi-ANC, okwenzeke sekudlule umnqamulajuqu wezinsuku ezingu-30 ayewunikwe yisigungu esiphezulu sale nhlangano, sokuba yena nabanye abaholi ababhekene namacala bashenxe ezikhundleni. UMagashule ungaphandle ngebheyili njengoba aboshelwa icala lethenda kaR255 million yokushintshwa kophahla lwezindlu ezifulelwe ngetsheboya eFree State, eyakhishwa ngesikhathi esengundunankulu wakulesiya sifundazwe. Esicelweni sakhe esiphuthumayo, abefuna silalelwe namhlanje enkantolo, uMagashule ufuna inkantolo inqume ukuthi umgomo we-ANC, othi bonke ababhekene namacala mabashenxe ezikhundleni, kawukho emthethweni. Emaphepheni asenkantolo, uMagashule uthi lo mgomo wabekwa ngoba  kuliwa naye. Wathi lo mgomo unyathela amalungelo akhe, okuthi umsulwa kuze kube inkantolo ikhipha isigwebo ecaleni lenkohlakalo asolwa ngalo. Kulesi sicelo uMagashule ubuye acele inkantolo ukuba inqume ukuthi incwadi ayibhalayo, lapho ayemisa khona uRamaphosa, isemthethweni. Kule ncwadi eyachithwa i-ANC, uMagashule wathi umisa uRamaphosa ngenxa yokuthi uyasoleka ezenzweni zenkohlakalo. UMagashule wathi uRamaphosa usoleka enkohlakalweni yokugwazela izithunywa engqungqutheleni ye-ANC yango-2017, ukuba zimvotele esikhundleni sokuba wumengameli wale nhlangano. Le ncwadi uMagashule wayibhala emva kokuba kuputshuke incwadi emmisa emsebenzi. UMagashule umelwe ngabameli abanava, u-Advocate Dali Mpofu no-Advocate Eric Mabuza, obekade emele owayengumengameli, uMnuz Jacob Zuma, ecaleni lakhe lenkohlakalo. Kulindeleke ukuthi abalandeli bakhe beze ukuzomeseka uma esevela enkantolo. I-ANC yasigxeka isinqumo sikaMagashule sokuyisa le nhlangano enkantolo. I-ANC imelwe ngabameli abamnkantshubomvu, o-Advocate Wim Trengove, Ngwako Maenetje noFana Nalane.  