IPHINI likaMengameli, uMnuz David Mabuza, selithathe ikhefu elikhethekile ukuze liyolashwa eRussia. Lokhu kumenyezelwe iHhovisi likaMengameli ngoMgqibelo ebusuku. Esitatimendeni, iHhovisi likaMengameli liveze ukuthi uMabuza ucele ukuthatha ikhefu lezinsukwana kuMengameli Cyril Ramaphosa. "Kulesi sikhathi sekhefu iphini likamengameli lizokuya eRussia, lapho lihlelelwe khona ukuba lixilongwe ngokwezempilo. Lokhu kuxilongwa kulandela ukulashwa elake lakuthola ngaphambilini kuleliya lizwe," kusho isitatimende. Ngokwemibiko, uMabuza useke waya izikhawu ezimbili ukuyolashwa eRussia. UMabuza uqale ukuyolashwa eRussia ngesikhathi esengundunankulu waseMpumalanga ngo-2015. Ngaleso sikhathi kwakunemibiko yokuthi udlisiwe. Ngo-2018, kuphinde kwaba nemibiko yokuthi uMabuza wachitha amasonto amabili exilongwa kuleliya lizwe. Kusukela lapho, sekube nokuqagela okukhulu ngesimo sempilo yakhe njengoba engajwayele ukubonakala emphakathini enza imisebenzi yakhe. Lokhu kuqagela ngesimo sempilo kaMabuza kuphinde kwabhebhetheka kakhulu ngesikhathi ehluleka izikhawu ezimbili ukuyophendula imibuzo ePhalamende ngenxa yokuxinwa ukugula. Kepha imibiko yachithwa ihhovisi lakhe, elaveza ukuthi uMabuza uphila njengosheleni. NgokweHhovisi likaMengameli, uMabuza uzoqhubeka nemisebenzi yakhe uma sekuphele ikhefu. Phakathi kweminye yemisebenzi uMabuza anikezwe yona; ukuhola ikomiti longqongqoshe elibhekelele umgomo wobhubhane iCorona.