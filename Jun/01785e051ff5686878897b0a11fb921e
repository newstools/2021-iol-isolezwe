ABEFUNDISI bagxeka isenzo soMfundisi uHamilton Nala,  weNala Mandate International, osekusabalale ivideo yentshumayelo yakhe  ezinkundleni zokuxhumana, lapho ezwakala egqugquzela udlame. Kule video eqale ukubonakala kwiYoutube ngeledlule,  umfundisi utshela amakholwa ukuthi akayifuni indoda engenaso isibhamu esontweni lakhe. UMbhishobhi uVusi Dube webandla, iThekwini Community Church, uthi uzizwa edumala kakhulu ngamazwi aqhamuka kuNala njengoba iNingizimu Afrika ikhungethwe yisihlava sokubulawa kwabantu besifazane. “ Kumele silethe ukuthula, siphinde senze okwehlukile emphakathini njengabazalwane. Kumele engabe sihamba phambili ekukhuzeni amadoda ngomkhuba wodlame. Ngakho-ke asikwazi ukulugqugquzela ngoba kumele sikhulume ukuthula kubantu,” kubeka uMfu Dube. UMbhishobhi uBheki Ngcobo weNkanyezi Church Christ , uthe yena njengomfundisi ngeke awugqugquzela umkhuba wodlame. Wathi isifiso samakholwa wukuthi abantu baphile ezweni elinokuthula, elingadwe ngamaphoyisa ngezibhamu. “ Kuzodingeka ukuthi sihlale phansi noNala ukuze sizwe ukuthi kungani egqugquzela abantu ukuthi baphathe izibhamu. Siyadinga ukwazi ukuthi yini le ayifunayo noma ayibona ingahlelekile ezweni, abona ukuthi ingalungiswa ngezibhamu,” kubeka uNgcobo. UMfundisi uThulani Gwala weHlanganani Zion, uthe yize uNala akubeka kwacaca ukuthi ibandla lakhe linenqubo mgomo ehlukile kuneyamanye, abahambisani nenkulumo yakhe njengabefundisi. UNala uzwakala kwivideo etshela abazalwane ukuthi ngeke abe  nenkinga uma ethola ukuthi kukhona umzalwane ophatha isibhamu esontweni lakhe. “ Uhulumeni waseNingizimu Afrika ongafuni ukuthi ubenesibhamu. Thina siyazi ukuthi ngeke uvele udubule umuntu ngaphandle kwesizathu. Isibhamu siyasebenza uma kukhona umuntu ozohlasela kwakho,” kubeka uNala. Imizamo yokuthola uMfundisi uNala ayiphumelelanga njengoba izinombolo zezingcingo abefonelwa kuzo bezingaphendulwa. Imiyalezo athunyelwe yona nayo akayiphendulanga. Okhulumela amaphoyisa KwaZulu-Natal, uColonel Thembeka Mbele uthe,  alikho icala elivuliwe mayelana nalolu daba. 