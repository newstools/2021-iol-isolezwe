AKHALELWE ngamasongo kaSigonyela amasosha ayisithupha eSouth African National Defence Force (SANDF) ngoMsombuluko asolwa ngokushushumbisa izimoto ezebiwe ebeziweliswa emfuleni iLimpopo. Lawa masosha kuthiwa abekhokhisa uR15 000 ukuvumela izimoto zakuleli ezebiwe ukuthi ziwele kulo mfula bese eyahlephulelana lesi samba. Abaphenyi boKlebe balandele umkhondo walawa masosha agade umngcele wakuleli iBeitbridge Border Post kusukela ngo-2017. Okhulumela oKlebe eLimpopo uMatimba Maluleke uthe ukuboshwa kwawo kulandela ukwanda kwezigameko zobugebengu emingceleni yakuleli. â€œEsikhundleni sokwenza umsebenzi wabo ngokomthethosisekelo wokuqinisekisa ukuphepha kwezwe emingceleni, kusolwa ukuthi basebenzisana nabashushumbisa izimoto emfuleni iLimpopo ngenhloso yokuthola imali. "Abasolwa abasezingeni eliphakathi kweLance-Coporal ne-Private babezingelwa amaphoyisa baze baboshwa ezifundazweni iNorth West, Northern Cape naseFree State," kusho uMaluleke Abasolwa bavele enkantolo yeMantshi eMusina namhlanje. Ngempelasonto kuboshwe amanye amasosha amabili ngezinsolo zokushushumbisa ugwayi ongekho emthethweni iBeitbrige border.