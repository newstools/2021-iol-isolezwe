ISOUTH African Post Office ithi phansi amaphaphu, akukho muntu  ozolahlekelwa njengoba ihlela ukuvala izikhungo zayo ezingu-130 ezweni lonke. Esinye sezizathu zokuvalwa kwalezi zikhungo wukungenzi inzuzo eyanele nokusondelana eduze kwezinye zazo. KwaZulu-Natal kulindeleke ukuthi kuvalwe izikhungo eziyisishiyagalolunye zePosi, bese zihlanganiswa nezinye. Iningi lezikhungo ezizovalwa zisezindaweni ezisemadolobheni. Lapha kubalwa iWinkelspruit ezohlanganiswa neManzimtoti, iWandsbeck efakwa ngaphansi kwaseWestville, Umdoni uhlanganiswe neScottburgh, Emphiti ube yinto eyodwa nePietermaritzburg, iDorpspruit ihlanganiswe neMayor’s Walk, iBalgowan ihlanganiswe neHowick, iFilidi ihlanganise neVryheid, iFerrax ingene ngaphansi kweNewcastle bese iBellair ihlanganiswe neRossburgh. Okhulumela iPosi KwaZulu-Natal, uNksz Nobuhle Njapha, uthe abasebenzi nemishini bazothunyelwa emagatsheni amakhulu ePosi bayosebenza khona. Esitatimendeni uthe umvalelandlini odalwe wukubheduka kweCovid-19 phambilini uholele ekutheni kumiswe ukusebenza kwePosi okwakugcina ngokuthi kuholelwe khona izimpesheni kuphela. Lokhu uthe kubalahlekisele ngemali kodwa sebeyavuka bama ngezinyawo manje. “Sinezingxoxo nabanikazi bezindawo esizisebenzisayo, osekuholele ekutheni kuvulwe amagatsha ethu angu-27 abekade evaliwe isikhashana. Ziyaqhubeka lezi zingxoxo ukuze kuvulwe amanye avaliwe,” kusho uNksz Njapha. Uthe basophe ukusebenza ngokubambisana nosomabhizinisi nemiphakathi, ngenhloso yokuphucula izikhungo zabo nendlela ezenza ngayo umsebenzi. UNksz Njapha uthe njengamanje basebenza kanzima ePosini bathumela amaphasela kubanikazi bawo njengoba kuke kwaba nokubambazeleka phambilini. IPosi lihambisa amaphasela alinganiselwa esigidini ngosuku. 