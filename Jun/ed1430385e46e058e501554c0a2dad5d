USHAQEKILE umndeni namalungu omphakathi esigodini eNhlabakanye, eThafamasi, eNdwedwe, emuva kokudutshulwa kubulawe induna ngesikhahi iphuma emcimbini ngempelasonto. UMnuz Nkophe Shangase (73) uvukelwe ngabantu ngoMgqibelo ngo-6.30 ntambama, abamdubule kabili ekhanda sekusele amagxathu angaphansi kweshumi anyathele egcekeni lakwakhe. Kuthiwa ushonele endaweni yesehlakalo okuyisenzo esishiye umndeni nomphakathi ushaqekile. Umfowabo kamufi, uMnuz Mzonjani Shangase, uchaze umfowabo njengobenenhliziyo emnene, ethandwa endaweni futhi ewenza ngobuqotho umsebenzi wakhe. Uthe abazi ubulaweleni umfowabo ngoba ayembangisa esihlalweni sobunduna wagula washona kudala. “Ubebuya emcimbini obukhona endaweni ezongena ekhaya, wavukelwa ngabantu bamdubula. Siyasola bebemcuthele futhi bese kuqala ukuhwalala ekubeni indawo yangakithi izungezwe yizihlahla. “Ubesewazisile umndeni ukuthi usezoyeka ukuba yinduna ngoba usemdala futhi umhambisa kakhulu lo msebenzi. Sidangele ngokwenzekile ngoba ababulali babulale inkosi yomuntu,” kusho uShangase. Ilungu lomphakathi kule ndawo, elicele ligodlwe igama lalo, lithe umsindo ngesikhundla sobunduna uqale seziholelwa izinduna. Uthe uShangase wayesesebenze iminyaka engaholi futhi ungekho umsindo kodwa kwathi uma sekuholwa kwakhona abambeka amabala, kwaqala izinkulumo ezithi akawenzi kahle umsebenzi wakhe, kumele ashenxe esikhundleni. “Umsindo waholela ekutheni ngo-2019, kubizwe abakwa-Cogta balalela izimvo zomphakathi ngalolu daba. Ngasekuqaleni kwalo nyaka, babuyise umbiko wabo okhiphe phambilini uShangase. Kwabizwa isizwe sonke saziswa ngalokhu,” kusho ilungu lomphakathi. Lithe kubethusile ukusocongwa kwakhe ababona ukuthi bekuhleliwe. “Asazi ikephi inkinga manje. Sikhathazekile, asazi ubani olandeleyo. Babulale umuntu wabantu obezilungele obengenalo ichashaza. Asilazi izwi lakhe elibi, sifuna amaphoyisa athungathe abasolwa baboshwe,” kusho ilungu lomphakathi. Okhulumela amaphoyisa KwaZulu-Natal, uCaptain Nqobile Gwala, uthe kuphenywa icala lokubulala esiteshini samaphoyisa eNdwedwe mayelana nalesi sigameko.   