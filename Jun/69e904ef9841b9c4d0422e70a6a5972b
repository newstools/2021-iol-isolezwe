KUVALWE utshwala, izikole, amasonto, imicimbi  yezepolitiki,  nezindawo zokudlela izwe libuyiselwa esigabeni sesine sikathaqa  ngenxa yokwanda kwesibalo sabatheleleka ngegciwane leCorona. UMengameli Cyril Ramaphosa izolo ekhuluma ngesimo se-Covid 19 kuleli, uthe isimo sibi kakhulu okwenze bathatha izinqumo sokuqinisa imithetho yokunqanda ukubhebhetheka kweCorona. URamaphosa umemezele ukuthi  izindawo zokudlela zizovalwa, odinga ukudla uzofaka i-oda bese elethelwa ekhaya noma akulande. Izikole nezikhungo zemfundo ephakeme zizoqala ukuvalwa ngoLwesithathu kanti kumele kushaye uLwesihlanu zonke sezivaliwe. Izikole bekulindeleke ukuba zivalwe ngoJulayi 9. Uma kungcwatshwa noma kulothiswa kuvumeleke abantu abangu 50 kuphela kanti imilindelo nemicimbi eba khona emuva kokungcwabe ayivumelekile. Akuvumelekile ukuhamba phakathi kuka 9 ebusuku no 4 ekuseni ngaphandle uma kuwuhambo lomsebenzi. Ukuvakashela izikhungo ezigcina abantu abadala nezempilo akuvumelekile. Le migomo emisha yokunqanda ukubhebhetheka kweCorona iqale ukusebenza namuhla kanti koze kube uJuly 11 lapho umengameli eyobe esememezela khona ukuthi kuyaqhutshekwa nayo noma iyathanjiswa. Uthe into abafuna igwemeke kakhulu ukuthintana kwabantu. “Igciwane leCorona elahlasela kuleli kusuka ngoMashi, ngonyaka odlule belilokhu lizishintsha. Sithole ukuthi leli eselihlasele libizwa ngeDelta Variant. Leli gciwane lihlasele kakhulu futhi lihamba ngesivinini esikhulu,” kusho uRamaphosa. Uthe bahlangene nekhabhinethi nethimba elibanikeza iziyalo ngaleli gciwane bathatha izinqumo ezibalulekile. “Ngakho simemezela ukuthi kusuka namhlanje sizofaka izwe ngaphansi kwesigaba sesine izinsuku ezingu14  ezizayo.  Le mithetho ebekiwe sizobe sesibheka emuva kwaleso sikhathi bese siyabona ukuthi siqhubeke noma sime kule mithetho,” kusho uRamaphosa. Amabhishi namapaki azovulwa kodwa kungabi nemicimbi. Ukudayiswa kotshwala akuvumelekile, siyalelwe ukuthi le mithetho ebesiyibekile ayizange isize ngalutho ngoba izigameko ezidalwa ukuphuzwa  kotshwala bezigcwalisa izibhedlela,” kusho uRamaphosa. Uthe eGauteng lapho izibalo zabahaqekile ziphezulu kakhulu akusavumelekile abantu abazongena noma baphume khona ngaphandle uma kuwuhambo oluthinta ibhizinisi. URamaphosa uthe abadinga ukubuyela ekhaya eGauteng bavumelekile ukukwenza lokhu kanti ukuhambela ezinye izifundazwe akuvaliwe. URamaphosa uthe yize le mithetho ibekiwe ukuvikela abantu kodwa kumele baqhubeke abantu bafake izifonyo, baqhelelane balandele yonke imithetho yokuphepha. “Kuyimpoqo ukugqoka isifonyo, esivala umlomo nekhala. Kuyicala ukungakwenzi lokhu. Abezakhiwo, abamatekisi namabhizinisi kumele  baqinisekise ukuthi abantu bayayilandela imithetho. Abasebenzi abangakwazi abasebenzela emakhaya kumele benze njalo,” kusho uRamaphosa. Uthe uhlelo lokugoma luyaqhubeka. “Kusukela izintatha izolo (ngoMgqibelo) u 2.7 million wabantu osugomile kuleli. Bangu 100 000 abantu  abagoma zinsuku zonke. Isifiso ukuthi kugonywe abantu abangu 300 000 ngosuku. Eminye imigomo izofika kuleli maduze. Ukubhalisela ukugoma kuyaqhubeka. Kusahamba kahle,” kusho uRamaphosa. Abaneminyaka ephakathi kuka 50 no 59 ngoJulayi 1 bazoqala ukubhalisela ukugoma,  ngoJulayi 15  bazoqala ukugoma. Othisha baqalile ukugoma kanti ngoJulayi 5 kuzoqala ukugoma amaphoyisa. Kumele sincome abezenkolo ngokuqhubeka ukunakekela abantu. “Kunemininingwane esabalaliswe ezinkundleni zokuxhumana, nabanye abafafaza ukuthi umgomo awusebenzi. Abanye bathi uma ugoma uzofa, abanye bathi ayisizi. Sicela abantu bengaqambi amanga ngendaba yomgomo,” kusho uRamaphosa. 