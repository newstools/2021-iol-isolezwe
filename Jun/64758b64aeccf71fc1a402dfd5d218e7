LIZIBULELE iphoyisa okusolakala ukuthi lidubule ngoyaba lwezinhlamvu intombi yalo yashona isidumbu lasiphonsa ehlathini  eCanefield Farm, eMpangeni ngoMgqibelo ebusuku. Iphoyisa kuthiwa libe selifonela esiteshini samaphoyisa eMpangeni labika ukuthi selidubule uNksz Nothile Mlaba (28). Kubikwa ukuthi lichazile ukuthi isidumbu sikuphi kodwa alishongo ukuthi limbulaleleni. Akuphelanga sikhathi esingakanani kwezwakala izindaba zokuthi naleli phoyisa selizidubulile lashona. Ngokuthola kweSolezwe kuthiwa uNksz Mlaba ungowaseJozini kodwa ubesebenza kwesinye sezitolo eMpangeni. Umthombo waleli phephandaba ongathandanga ukudalulwa, uthe kukhona umuntu olibonile iphoyisa ligila le migilingwane, umuntu owazi imoto yalo. “Kuthe selifika eJozini lathola ucingo obeluvela kwabezomthetho belazisa ukuthi kumele lizinikele emaphoyiseni ngecala elilenzile. Kunalokho kuthiwa livele lazivalela endlini, lazidubula ngenhlamvu eyodwa endlebeni yangakwesokudla kwaba ukuphela kwalo,” kusho umthombo. Kuthiwa bobabili laba bebesemotweni belibangise eJozini kanti kuzoqubuka ingxabano. Iphoyisa kuthiwa liyimisile imoto baphumela ngaphandle benoNksz Mlaba lamdubula amahlandla amaningi washonela endaweni yesehlakalo. Leli phoyisa kuthiwa belisebenzela esiteshini samaphoyisa saseJozini kodwa lidabuka eMpangeni. Umfowabo wephoyisa naye oyiphoyisa, uthe ngeke akwazi ukukhuluma nabezindaba aphawule ngalesi sehlakalo kodwa lonke ulwazi abanalo baludlulisele esiteshini samaphoyisa eMpangeni. Uthe ulwazi abalunike amaphoyisa esiteshini luzobe seludluliselwa kokhulumela amaphoyisa esifundazweni uColonel Thembeka Mbele ozobe esebikela abezindaba ngokwenzekile. Kuze kwashaya isikhathi sokushicilela udaba uColonel Mbele engaphawulanga ngalolu daba abecelwe ukuba aphawule ngalo. 