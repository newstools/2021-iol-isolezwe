UHULUMENI waKwaZulu-Natal uthi kawufuni ukuliveza emphakathini iqhaza lawo odabeni lweNdlunkulu kaZulu, etholene phezulu ibanga isihlalo sobukhosi. Okhulumela ihhovisi likaNdunankulu KwaZulu-Natal, uMnuz Lennox Mabaso, wubephendula imibiko ethi uNdunankulu uMnuz Sihle Zikalala uke wacela ukuhlangana nabaseNdlunkulu kodwa wachithwa ngoba bekhala ngokuthi bebesazilile. Imizamo kaZikalala yokuhlangana neNdlunkulu ivezwe nguNdunankulu kaZulu inkosi Mangosuthu Buthelezi ngesikhathi esithangamini sabezindaba esigodlweni KwaKhethomthandayo kuthangi. UMabaso uthe bayizwile inkulumo kaShenge kodwa bona beyihhovisi likaNdunankulu sebaqoka ukungazikhulumi esidlangaleni izindaba zasendlunkulu. “Uma kukhona ofuna ukubuza okuthile kuhle athinte yona iNdlunkulu kaZulu ngoba thina asisaphawuli ngalolu daba. Uma sikhona isidingo sokumemezela okuthile ngokuhamba kwesikhathi siyokwenza njalo, ’’ kusho uMabaso. Esithangamini sabezindaba uButhelezi uveze nokuthi amaminithi omhlangano wokuqokwa kweSilo uMisuzulu alotshwa nguMntwana uThulani Zulu, asayinwa athunyelwa kuNdunankulu uZikalala. Umbuzo osele uthi uhulumeni umi kuphi nokugcotshwa kweSilo njengoba kwagcina kuthiwa kuhanjiswe amaminithi omhlangano esakhethwa kuwona. Umsindo usuke emuva kokuthi kukhothame iSilo uZwelithini kaBhekuzulu walandelwa yiNdlovukazi Mantfombi MaDlamini-Zulu. Emuva kwalokho kumenyezelwe iSilo uMisuzulu kaZwelithini, kwathiwa nguyena okufanele athathe isihlalo sikayise kodwa kukhona abanye abanemibono eyehlukile. Udaba lombango wesihlalo sobukhosi lubukeka luya kude njengoba kukhona abaNtwana abathi sekuzoqala kukhulunywe ngozothatha isihlalo manje ngoba sebesihlambulukele isifo. Kwenzeka konke lokhu nje kunodaba oluseNkantolo eNkulu eMgungundlovu kubangwa sona isihlalo.