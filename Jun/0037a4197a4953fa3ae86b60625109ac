ALIKADLULISELWA enkantolo idokodo ecaleni lokunyamalala  kwemali engu- R179 000 okuthiwa yaduka igcinwe njengezibithi esiteshini samaphoyisa esiseMondlo. Lokhu kuqinisekiswe okhulumela amaphoyisa KwaZulu-Natal uColonel Thembeka Mbele izolo, othe  amaphoyisa ayaphenya. Emasontweni amabili adlule lesi siteshi sibe sematheni kuduka lesi samba semali, amaphoyisa aqinisekisa ukuthi umsolwa  oneminyaka engu-40 uvulelwe icala uzovela eNkantolo yeMantshi yaseNquthu kodwa Isolezwe lithole ukuthi umshushisi wenqaba ukulisebenza icala ngoba ethi ubufakazi bokuthi lidlulele enkantolo abenele. Le mali kuthiwa yayishaqwe amaphoyisa emzini kasomabhizinisi okhona endaweni osolwa ngokudayisa izidakamizwa  nokwebolekisa ngemali ngendlela engekho emthethweni. Kuthiwa amaphoyisa aphinde ashaqa inqwaba yomazisi namakhadi okuhola isibonelelo sikahulumeni. Isolezwe lathola ukuthi akuzange kugqekezwe ngesikhathi kuthathwa le  mali kodwa kwavulwa ngokhiye. Kuthiwa umphathisiteshi wavulela leli phoyisa icala njengoba kuthiwa yilona nozakwabo abanezikhiye zalapho kugcinwa khona amazibithi. 