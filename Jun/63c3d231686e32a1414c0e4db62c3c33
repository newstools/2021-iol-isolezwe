AMAQEMBU ezepolitiki athe uzenzile akakhalelwa kugwetshwa owayengumengameli, uMnuz Jacob Zuma, izinyanga eziwu-15 ebhadla ejele. I-IFP, UDM ne-DA bathe uZuma ozimbele umgodi asephonseke kuwo. La maqembu ezepolitiki athe bese kunesikhathi eside uZuma ekhombisa ukungawuhloniphi umthetho, athi isigwebo anikwe sona simfanele. Okhulumela i-IFP, uMnuz Mkhuleko Hlengwa, uthe ngabe lolu daba aluzange lufike kulesi sigaba ukuba uZuma wavuma ukuyophendula imibuzo phambi kweKhomishini ephenya izinsolo zokuLawulwa koMbuso yiDlanzana. “Siyethemba ukuthi uzosihlonipha isinqumo senkantolo, azinikele emaphoyiseni zingakapheli izinsuku ezinhlanu anqunyelwe zona. “Sithanda ukunxusa abantu ukuba behlise amaphaphu njengoba sazi ukuthi isimo simanzonzo. Sicela abalandeli bakaZuma ukuba baziphathe kahle, bahloniphe isinqumo senkantolo.” Umholi we-UDM, uMnuz Bantu Holomisa, uthe akukho okunye inkantolo ebingakwenza ngaphandle kokugixabeza uZuma ngalesi sigwebo. “UZuma ubengafuni ukulalela imiyalelo yenkantolo kusukela ekuqaleni. Wathi yena angamane ayobhadla ejele ukunokuthi ayothula ubufakazi phambi kwekhomishini. “Lesi sinqumo sizothumela umyalezo oqinile kubo bonke abebecabanga ukushaya indiva imiyalelo yezinkantolo. Lokhu kungukunqoba kwezobulungiswa.” Umholi weDA, uMnuz John Steenhuisen, uthe isigwebo sikhombisa ngokusobala ukuthi akekho ongaphezu komthetho. U-Steenhuisen uthe bese kuphele iminyaka eyishumi uZuma ebalekela izinkantolo, wathi isigwebo sikhombisa ngokusobala ukuthi amahlathi okucasha ayaphela kuZuma. “Bese kunesikhathi eside simhubha ngakwezomthetho uZuma. Ukumhubha kwethu akusikho ukuthi ingoba besifuna ukubukwa kodwa ingoba besifuna kwenzeke ubulungiswa.” U-Steenhuisen uthe manje sebejahe ukuthi uZuma avele enkantolo ukuyophendula ngecala lenkohlakalo abhekene nalo. Okhulumela i-ANC, uMnuz Pule Mabe, uthe inhlangano isasicubungula isinqumo senkantolo. “Akungabazeki ukuthi lesi yisikhathi esinzima esibhekene naso njengenhlangano, sithanda ukunxusa amalungu enhlangano ukuba ehlise imimoya. Umhlangano wesigungu esiphezulu ozokuba ngempelasonto uzocubungula umthelela walesi sinqumo senkantolo.” UMabe ugcizelele ukuthi njengenhlangano bayazihlonipha ezobulungiswa. 