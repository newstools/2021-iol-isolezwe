IGAYA izibozi inhliziyo yomzali womfundi waseThulani Isaac Gasa Secondary, oLundi, oxoshelwe ukulova izinsuku ezine esikoleni. Lo mfundi, oneminyaka ewu-20 ofunda uGrade 12  kulesi sikole, sekuphele amasonto amathathu exoshiwe esikoleni ngoba uyise engavumanga ukuthi ajeziswe ngokuthi abuyiselwe kwaGrade 11. Uyise walo mfundi, ocele ukungadalulwa, uthe uninakhulu wendodakazi yakhe waya esikoleni ngaphambi kokuthi ilove, eyokwazisa uthishanhloko ukuthi izobe ingekho ngakusasa iyokwenza isitifiketi sengane yayo. Uthishanhloko wathi asale eseyifunela isikole khona ehhovisi loMnyango wezaseKhaya. "Ukwenza isitifiketi kwathatha izinsuku ezimbili ngoba yaya eDumbe, ngakusasa yaya eVryheid ngoba kunemibuzo eyayizophonswa yona ngenxa yokuthi isitifiketi senziwe emuva kwesikhathi ingane izelwe. Ngolulandelayo yaya ehhovisi lezimpesheni iyobhalisa isibonelelo sengane. Ibuyele ngosuku lwesihlanu esikoleni uthishanhloko wathi ayibuyele ekilasini elingemuva ngoba isisele emsebenzini wesikole futhi yayitsheliwe ukuthi kwaGrade 12 akulovwa," kusho yena. Uqhube wathi: "Ngithathe isinyathelo sokuthi nami ngingayi esikoleni, ngiye kumhloli ngoba kusho ukuthi uthishanhloko ubengazimisele ukukhuluma nami njengomzali. Umhloli wakhuluma nothishanhloko wathi ingane angiyiphindisele esikoleni ngeledlule.  Ngazitshela ukuthi selilungisekile iphutha kanti ngishaye phansi yima ngizothola incwadi ephuma kuthishanhloko, ethi angize emhlanganweni ngoLwesithathu ngizotshelwa ukuthi ingane ibuyiselwa kwaGrade11. Uma ngingahambisani nalokho angiqhamuke nohlelo lokuthi isikhathi esilahlekile sizokhokheleka kanjani," echaza. Kulokhu uthe abavumelananga ngoba wabuza ukuthi ngabe lokhu akushoyo kuyingxenye yomthetho olawula ukuphathwa kwezikole kuleli na. Uthishanhloko wathi umthetho abazali abavumelana ngawo futhi akuyona ingane yokuqala eke yabuyiselwa ekilasini elingemuva. "Isikole asikwazi ukuba nomthetho ongasuselwanga kowokuphathwa kwezikole kuleli. Angiwazi umthetho othi umzali akube nguye owenza uhlelo lokufunda kwengane. Ingane ngoLwesihlanu ixoshiwe futhi. Ithi uthishanhloko uthe ayibuyele ekhaya ngoba angiyenzanga into ayengitshele yona. Umhloli naye ngibona sengathi uyehluleka ukulungisa lolu daba kanti ingane yami iphucwa ilungelo layo lokufunda," kusho lo mzali. UMnuz Kwazi Mthethwa, okhulumela uMnyango wezeMfundo KwaZulu-Natal, uthe bebengalwazi lolu daba basazoluphenya. "Sizokhuluma nomhloli, lolu daba lulungiswe ingane ibuyele esikoleni," kusho uMthethwa. 