UMHOLI we-EFF, uMnuz Julius Malema, usesabise ngokushaya indiva imithetho ebekelwe ukulwa nokusabalala kobhubhane iCorona. UMalema usefunge wagomela ukuthi iqembu lakhe angeke lisayilandela imithetho yomvalelandlini kuze kube uhulumeni usheshisa uhlelo lokugomela iCorona aphinde ahlehlise ukhetho lohulumeni basekhaya. UMalema uthe ayikho into ezoshiwo uMengameli wezwe, uMnuz Cyril Ramaphosa, abazoyilalela. “Akukho mthetho womvalelandlini ozosivimba. Ayikho into azoyisho uRamaphosa esizoyilalela. Kade siyihlonipha imithetho yeCorona, saze sabanika (uhulumeni) ngisho uR15 million ukuba kuliwe nalolu bhubhane. “Manje sesikhathele ibona. Leli lizwe akusilona elikaRamaphosa, angasijwayeli kabi. Uma kuwukuthi kufanele sife, kulungile. Uma kufanele siboshwe, kulungile.” UMalema ubekhuluma emcimbini wale nhlangano wokugubha usuku lwentsha, obubanjwe eGauteng, izolo. Lo mcimbi ububanjwe ngaphandle kwesikole esizimele i-Uitsig High School, esisematheni kulezi nsuku kulandela ukusabalala kwe-video ekhombisa umfundi webala elimnyama ogqoke umfaniswane wale nhlangano, exhakathiswa ngonogada bebala elimhlophe, bemkhipha emagcekeni alesi sikole. Ekhuluma nezinkumbi zabalandeli baleli qembu abebehambele lo mcimbi, uMalema uthe uma uRamaphosa efuna leli qembu lihloniphe imithetho yesigaba sesithathu somvalelandlini ayimemezele ngoLwesibili ebusuku, akahlehlise ukhetho lohulumeni basekhaya. “Angeke ungitshele ukuthi singathi sibheke okhethweni, wena uqinisa imithetho yomvalelandlini. Sekusele izinyanga siye okhethweni lohulumeni basekhaya, kepha asivumelekile ukukhankasa. Imithetho yomvalelandlini ayisivumeli ukuba sikhankase. “Asikwazi nokukhetha abazosimela okhethweni ngenxa yayo le mithetho yomvalelandlini. Ukuze sikwazi ukukhetha abazosimela, kufanele kube nemihlangano yamagatsha. Amanye amagatsha ethu anamalungu angaphezulu kuka-300. Sizoyibamba kanjani imhlangano uma kuwukuthi akuvumelekile ukuhlangana kwabantu abangaphezu kuka-100?” UMalema uthe okunye okubacasulayo ukuhamba ngonyawo lonwabo kohlelo lokugomela iCorona. Uthe ukube lolu hlelo luhamba ngesivinini esiphezulu, besingezukuba khona isidingo sokuqiniswa kwemithetho yomvalelandlini ngoba abantu abaningi ngabe sebegomile. UMalema uthe kabazi ukuthi kungani leli lizwe lingasebenzisi umgomo okhiqizwa eRussia, iSputnik V, nokhiqizwa eChina, iSinovac, ukuze kwandiswe imigomo ezosetshenziswa ukugoma izakhamuzi zakuleli. UMalema umemezele ukuthi bazobhikisha ngaphandle kwamahhovisi esikhungo esigunyaza ukusetshenziswa kwemithi kuleli, iSA Health Products Regulatory Authority (Sahpra), ngoLwesihlanu lwangesonto elizayo. “Sifuna ukwazi ukuthi kungani le migomo ingasetshenziswa kuleli. Sizobanika izinsuku eziyisikhombisa ukuba baphendule. Uma behluleka ukuphendula sizokuya kolala emzini wesikhulu esiphezulu sale nhlangano.”