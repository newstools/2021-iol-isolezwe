KUSOLWA umbango wokudayiswa kwe-wunga ngokubulawa kwabane, kwalimala ababili eClermont, KwaDabeka, ngaphandle kwaseThekwini ngoMsombuluko. Abayisithupha abadutshulwe kulesi sigameko kunezinsolo ukuthi bekuhlaselwa oyedwa obesolwa ngokudayisa izidakamizwa, iwunga. Kuvele ukuthi lesi sigameko senzeke ngo-7.30 ebusuku emgwaqweni u-Wybank. Abasolwa abebehamba ngemoto kuthiwa abazange bebuze lutho, bavele bafayela ngezulu lezandla. Abahlaselwe kuthiwa bebehlezi ngaphansi kophahla, kade beqeda ukuzidlalela umdlalo wasetafuleni, i-snooker, ngesikhathi kuqhamuka abasolwa. Bashonele endaweni yesigameko abathathu, oyedwa washonela esibhedlela. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aKwaDabeka aphenya amacala amane nawokuzama ukubulala. “Amaphoyisa abizwe endaweni yesigameko afica izidumbu zabesilisa abathathu abaneminyaka ephakathi kuka-24 no-44. Bebenamanxeba okudutshulwa. Abanye abathathu abebelimele baphuthunyiswe esibhedlela. Owesine naye ufike washonela esibhedlela. Ayaziwa imbangela yokuhlaselwa kwabo, badutshulwe ngabasolwa abangaziwa. Kuphenywa amacala okubulala nawokuzama ukubulala. Akekho osaboshiwe,” kusho uCol Mbele. Isolezwe lithole ngomthombo walo osondelene nalolu daba ukuthi ababulewe kulesi sigameko bona bathelwe ngamachaphazelo njengoba bebezihlalele nobefunwa. Imizamo yeSolezwe  yokuthola imindeni yababulewe ayizange iphumelele njengoba kuvele ukuthi abanye kusalindwe abemindeni ukube bezokhomba izidumbu. Kwesinye isigameko esenzeke izolo eScottville, eMgungundlovu, kubulawe abasolwa abayisikhombisa okuthiwa badubulane namaphoyisa. Ngesikhathi sokushicilela amaphoyisa abesasendaweni yesehlo esaqoqa imininingwane ngesigameko. 