NJENGOBA uMnyango weMfundo eyiSisekelo uphakamise ukuthi bonke abafundi basemabangeni aphansi babuyele ezikoleni, uma kuvulwa izikole ngoJulayi 26, izinyunyana zothisha zithi kumele othisha babe sebegonyiwe. Okwamanje uhlelo lokugoma kuleli lusagxile kubantu abadala abaneminyaka engu-60 kuya phezulu, kanjalo nabasebenzi bezempilo. UNobhala jikelele weSadtu, uMnuz Mugwena Maluleke, uthe babethenjiswe ukuthi bazogonywa ngasekupheleni kuka-Ephreli kodwa kwaba nokubambezeleka. Uthe bachazelwa kodwa abasizwanga isizathu esenza ukuthi kube nokubambezeleka ekutheni bagonywe. “Sifuna othisha bagonywe. Kasazi ukuthi yini le engaka ebambile ekubeni  ngabe sebegomile othisha. Uma kuwukuthi kunezinkinga zokuthi kutholakale imigomo eyanele, kumele saziswe,” kusho uMaluleke. Uthe bafuna ukuthi othisha bagonywe ngoba kukhona izikole lapho kutholakale khona iCovid-19, ezinye zazo zize zavalwa. “Siyazi ngeke siqhudelane nabasebenzi bezempilo, kodwa besilindele ukuthi uma kuphela ukugonywa kwabo kuzobe sekulandela othisha. Siyabagqugquzela othisha ukuthi baye kogoma uma sekufike isikhathi sabo,” kusho uMaluleke. UMnuz Sibusiso Malinga, ibamba likamengameli weNatu, uthe kumele ngabe sebegomiwe othisha. Uthe kababaphoqi ukuthi babagome kodwa kungaba kuhle bagome ukuze bazisindise. “Bekufanele silandele, kasisho ukuthi sithi kakugcinwe ngabantu abadala noma kasinendaba nabo kodwa othisha basengcupheni. Kumele othisha bagonywe ngokushesha.” Abaholi balezi zinyunyana basho lokhu nje izinyunyana zenza ucwaningo ngokuhlanganyela kumalungu azo, zibuza ukuthi azogoma yini, bahlala kuziphi izifunda, bafundisa kuziphi izikole nokuthi baneminyaka emingaki yokuzalwa. Lokhu zikwenzela ukubona ukuthi bangaki abazimisele ngokugoma. 