UZOBHADLA ejele iminyaka emihlanu owayeyisikhulu ophikweni lwezezimali kuMasipala iDr Nkosazana Dlamini-Zuma, uNksz Rosemary Mabi. Lokhu kuza emva kokuba iNkantolo yamaCala ezeNtengiso eThekwini, imthole enecala lokubhubhudla imali yamasipala engaphezu kwesigidi samaRandi. Ngokwesitatimende samaphoyisa, uNksz Mabi, wayezitapela nje emalini kamasipala phakathi kukaJulayi noNovemba 2013, ngesikhathi eseyisekela lesikhulu sophiko lwezimali kulo masipala. Kuthiwa wayehlangene nomabhalane owayesebenza kulo masipala, bathathe imali kuthiwa kukhokhelwe ngayo izinkampani ezingazange ziwenze umsebenzi. Emva kophenyo lwamaphoyisa, kwabe sekutholakala ukuthi le mali uNksz Mabi ubezibhubhudlela yona, kanti inani layo nguR1 010 000. Waboshwa wuphiko olulwa nobugebengu obucayi, oKlebe, ngo-2018. Lokhu kulandele ukuvela izikhawu eziningi enkantolo. Ube esegwetshwa iminyaka emihlanu. UNgqongqoshe wezokuBusa ngokuBambisana  neziNdaba zoMdabu KwaZulu-Natal, uMnuz Sipho Hlomuka, usamukelile lesi sigwebo. Esitatimendeni, uHlomuka uthe unethemba lokuthi lesi sigwebo sizothumela umyalezo nakwabanye abebesacabanga ukuzitapela emalini kamasipala. “Lesi sigwebo silekelela kakhulu empini kahulumeni wesifundazwe yokulwa nenkohlakalo. Sithumela umyalezo wokuthi angeke size siyibekezelele inkohlakalo eyenziwa abantu abathenjwe ngokwenza umsebenzi wokuhambisa izidingo kubantu.” UHlomuka ugqugquzele izinhlaka zezokuqiniswa komthetho ukuba ziqinise umkhankaso wokulwa nenkohlakalo.