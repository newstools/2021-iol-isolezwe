AFRICAN NEWS AGENCY (ANA) OWAYENGUNGQONGQOSHE wezobunhloli, uMnuz Siyabonga Cwele, ukuphikile ukuthi wamisa ukuba kuphenywe ngodaba lomndeni wakwaGupta ngo-2011. Lokhu ukusho ngesikhathi ethula ubufakazi phambi kwekhomishini ephenya ngokuLawulwa koMbuso yiDlanzana. Lesi sikhulu, esesiyinxusa lakuleli eChina, besethula ubufakazi sisebenzisa ubuchwepheshe bezokuxhumana izolo ukuphendula izinsolo ezabekwa owayeyisikhulu emnyangweni wakhe, uMnuz Gibson Njenje. Uthe yena wayalela izikhulu ezintathu zomnyango wakhe ukuba zithole imvume ejajini kuqala ngendaba yabakwaGupta. “Angikaze ngithi abayeke uphenyo,” kusho uCwele. Ikhomishini yatshelwa phambilini ukuthi izinhloko zomnyango zaqala uphenyo ngalo mndeni ngenxa yokusola ukuthi ezokuphepha ziphazamisekile. Abase-US babebuza ngokubandakanyeka kwalo mndeni esivumelwaneni ababenaso nezimayini. Bathi kwakunokusolisa ukusondelana kwalo mndeni noZuma nokuthi lo mndeni wawazi imininingwane eminingi ngokwakuzokwenzeka uma sekushintsha ikhabhinethi ngo-2010. Lokhu kwasolisa kakhulu, baqala baphenya. UCwele uthe wayephoxekile ukuthi laba baqale uphenyo ngenxa yezimfuno zabo. Uthe wabe esecela okubhalwe phansi, okuyimvume yokuba benze uphenyo nabahluleka ukubuveza. Uthe wayebheke nokuthi kungaxhashazwa izinto zoMbuso. Izikhulu zomnyango zagcina zicele ukuhlangana noZuma zimchazela ngophenyo lwazo, zamtshela nokuthi kwakungewona umbono omuhle ukuthi ziqhubeke nophenyo ngomndeni wakwaGupta. Ikhomishini iyaqhubeka. 