KUBOSHWE abasolwa abathathu okubalwa nokuthiwa uyisihlobo sephoyisa laseMlaza, ebelidume ngokulwa nobugebengu uSergeant Siyabonga Radebe (34), elidutshulwe ngoLwesibili lidlala i-snooker eduze kwakubo. Amaphoyisa agasele kwaC eMlaza, lapho kuboshwe owesifazane ogama lakhe lingeke lidalulwe ngaphambi kokuba avele enkantolo. Akukacaci ukuthi lo wesifazane umbandakanyeka kanjani ekubulaweni kukaRadebe. Abasolwa besilisa ababili baboshwe kwa-W eMlaza, ngesikhathi bebhadanywa ngamaphoyisa bebhiyozela ukufa kukaRadebe. Bekungakapheli zinsuku zingaki uSergeant Radebe (34) ebulewe, kuthe ngoMgqibelo amaphoyisa azithela phezu kwabasolwa okuthiwa bebejabulela ukufa kwakhe kwa-W eMlaza, kwaqhuma inganono kwashona umsolwa oyedwa. Okhulumela amaphoyisa KwaZulu-Natal, uColonel Thembeka Mbele, uthe amaphoyisa athole umbiko ngabasolwa okuthiwa bebejabulela ukufa kukaRadebe, ulwazi lawaholela kwa-W eMlaza. “Ekufikeni kwamaphoyisa kusolwa ukuthi omunye wabasolwa ukhiphe isibhamu wawakhomba ngaso, abesedubula washonela endaweni yesigameko. Amaphoyisa abophe nowesifazane oyisihlobo yena oboshwe ekwa-C eMlaza,” kuchaza uColonel Mbele. Laba basolwa okuthiwa baneminyaka ephakathi kuka- 27 no- 38 babhekene necala lokubulala kanti kulindeleke ukuthi bavele enkantolo kuleli isonto.  UColonel Mbele uthe amaphoyisa aphinde athatha imoto okukholakala ukuthi yayisetshenziswa ngabasolwa  ukubaleka ngesikhathi kudutshulwa uRadebe. “Ukuboshwa kwabo kuyizinkomba zokuzinikela kwamaphoyisa ekubhekaneni nezenzo zobugebengu. Amalungu omphakathi ayakhunjuzwa ukuthi ukuhlaselwa kwamaphoyisa kuwukuhlaselwa kwesizwe,” usho kanje uCol Mbele. URadebe onconywa kakhulu ngokuzinikela emsebenzini wokubopha izigebengu, kuthiwa wayenesikhashana efikile endaweni okudlalelwa kuyo i-snooker, ngesikhathi kungena amadoda amabili emdubula.  Kuthiwa athatha isikhwama ayesigaxile abaleka naso. Amalungu omphakathi amqiqinga amfaka emotweni amphuthumisa esibhedlela, wafike washonela khona.