OWAYENGUNGQONGQOSHE wamaBhizinisi kaHulumeni noMnyango wezeziMali, uMnuz Malusi Gigaba, uvumile ukuthi wayenobudlelwane nabakwaGupta kodwa babungekho mayelana namabhizinisi. Ephoswa imibuzo izolo nguSihlalo weKhomishini yokuLawulwa koMbuso yiDlanzana, uJaji Raymond Zondo, ukuthi kungani esitatimendeni sakhe abhala ukuthi akanabo ubudlelwane nabakwaGupta kodwa manje usesho okunye, uGigaba uthe bayazana futhi babenobungani obungahlangene nomsebenzi noma amabhizinisi. UNksz Sizakele Mzimela ngo-2019 watshela ikhomishini ukuthi uGigaba akazange ameseke ngesikhathi kubekwa izethulo zokuthi umzila waseMumbai uhanjelwe ngamabhonoyi akwaSAA nokuyinto ayephikisana nayo. UGigaba eziphendulela uthe akuyona into ajwayele ukuyenza ukuphazamisa umuntu uma ekhuluma. Uthe wayephethe umhlangano kodwa ngesikhathi kuphakama imimoya walinda abebekhuluma baze baqeda. 