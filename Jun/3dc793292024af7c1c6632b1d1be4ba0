UMNUZ Delani Ndlovu osebenza ngaphansi koMnyango wezeMvelo ngaphansi kukaMasipala wasoLundi, useveze ukuthi abantu abaqoqa amabhodlela namathini benza omkhulu umsebenzi. Ukusho lokhu ngesikhathi kubungazwa usuku olwaziwa ngeWorld Enviromental Day, ngoLwesibili. UNdlovu uthi ukulahlwa noma kanjani kukadoti yikhona okube nomthelela omubi esimweni sezulu nasekufeni kwemfunyo ezindaweni zasemakhaya. “Ngesikhathi kuqala isikhathi sikathaqa ezweni abantu abaningi balahlekelwa umsebenzi base bekhetha ukuthi bazitholele amasenti ngokuthi bacoshe amathini kanye namabhodlela nokuyinto eyasiza kakhulu. Lokhu akusizanga imvelo nje kuphela kodwa laba abantu bazithola sebeyisa ibhodwe eziko ngalemali ababeyithola ngokwenza lo msebenzi,” kusho uNdlovu. Uveze ukuthi ngisho izimfonyo lezi ezisetshenziswa manje kumele zilahlwe ngendlela ukuze zingadali inkinga emfunyweni. “Ikakhulukazi la emakhaya izimfonyo zingagcina zigcwele emifuleni bese zidliwa izilwane zife nokuyinto engeyinhle neze. Okumele futhi abantu bakwazi ukuthi laba bantu abaqoqa udoti uhulumeni usezinhlelweni zokuthi abanikeze imiholo njalo ngenyanga nokuyinto enhle kakhulu,” kuchaza yena. IMeya yalo mkhandlu uMnuz Wilson Ntshangase uveze ukuthi bazohambela amawadi ahlukene bekhuthaza abantu ukuthi banakekele imvelo. “Isiqubulo salo nyaka ngaphansi kokugujwa kwalolu suku sithi Sibuyisela Imvelo Esimweni Sayo. Nathi ke njengomasipala sizimisele ukwenza kanjalo. Sizotshala izihlahla komasipala abahlukene ukuze sikwazi ukuthola umoya ohlanzekile, siqhubeke nokuzisebenzisa njengoba zisikhiqizela amakhambi ahlukene okusilapha nokunye okuningi okwenziwa imvelo uma nje ihlanzekile,” kuchaza yena. Kulo masipala kulona leli sonto baphinde baqala uhlelo lokuphendula amasoyi amahholo azokwakhiwa okukhona kuwo awaseNcemaneni naseNtambonde.