AFRICAN NEWS AGENCY (ANA) noNONTUTHUKO NGUBANE ABAKWA-ESKOM bamemezele ukuthi ugesi uzocinywa kuleli ngaphansi kwesigaba sesibili cishe isonto lonke njengoba bebhekene nenselelo yeziphehlimandla zabo. Abakwa-Eskom bakhiphe isitatimende ngoLwesibili bememezela ukuthi ugesi uzohamba kusukela ngo-4 ntambama kuze kube ngoLwesine ngo-5 ekuseni, bathi lokhu kungaqhubeka isonto lonke. Ngokusho kwabo kunenkinga kwiziphehlimandla, iKriel, Arnot, Majuba naseTutuka. “Ukucinywa kukagesi kuzosiza ukonga amandla kagesi agciniwe, nabevele esetshenziswa ezinsukwini ezintathu ezedlule ukugwema ukuba nokucinywa kukagesi maphakathi nosuku,” kusho isitatimende. Baveze ukuthi ugesi okhona ungu-15 360MW kuthi ongu-1 580MW awukho ngenxa yokuthi kukhona okukhandwayo. Bathe yize kunjalo kodwa ezinye iziphehlimandla kulindeleke ukuba ziphinde zisebenze okuzokwehlisa ingcindezi. Kunxuswe abantu bakuleli ukuba besebenzise ugesi ngokuqikelela ukuze wongeke. Ezinkundleni zokuxhumana abaningi bazwakalise ukukhalaza ngesimemezelo sabakwa-Eskom. KuFacebook uPhilisile Mnguni uthe: Eish, lapho thina uzoqala ngathi, lapho kuyabanda. USandile Msentifela Mabhajwaykhulule Zulu uthe: Mina bengithi abawuvale nje unyaka wonke, siyotheza! UMazet Mjwara uthe: Kwaze kwabanda kodwa besicishela ugesi. Ngicela ozongisiza angicuphise noma ezinyaweni.