KUTHUNYELWE amasosha ukuthi ayosiza abasebenzi bezempilo ababhekene nengcindezi njengoba izibalo zabahaqwa yoCovid-19 zinyuke kakhulu eGauteng. Izolo inhloko yophiko lwamasosha abhekele ezempilo  uBrigadier General Zuziwe Maso, uthe kuthunyelwe ithimba lamasosha angu-60  kulesi sifundazwe ukuze azokwengeza kubasebenzi bezempilo abanegcindezi yomsebenzi ngenxa yokwanda kweziguli ezilaliswe ezibhedlela. Uthe kuleli thimba kukhona odokotela, onesi, abezimo eziphuthumayo abazokwengeza kulabo abakhona esifundazweni. UNdunankulu walesi sifundazwe uMnuz David Makhura  obekhuluma ngesikhathi emukela amasosha, uthe iGauteng yenza u70%  wezibalo zabahaqwe yileli gciwane kuzwelonke ezikhishwa zonke izinsuku. " Asisekho isifunda esingcono kunesinye  eGauteng zonke zinabantu abaningi abahaqekayo usuku nosuku. Sisha nendlu eGauteng, njengamanje sesisidlulile isibalo sabantu esiphezulu abahaqeka  ngesiwombe sesibili sokuhlasela kwaleli gciwane.  Okwamanje asikafiki lapho izibalo sezimi ndawonye zisalokhu zikhula. Noma kungenzeka ukuthi izibalo zabahaqekayo zehle kusazothatha isikhathi ukuthi kwehle izibalo zabasezibhedlela. Ayikho indawo ephephile ngisho nangaphakathi endlini akusaphephile abantu abafake izifonyo,"  kusho yena. Uthe okuphoxayo ukuthi kusenabantu abangayishayimkhuba imithetho ebekiwe yokunqanda ukusabalala kwaleli gciwane basaqhubeka nokungazifaki izifonyo, bagcwele ezindaweni zezokuzithokozisa. Benza sengathi akukho okonakele. Uqhube wathi  okwamanje basabonisana nesigungu songqongqoshe ababhekele iCorona kuleli, iNational Coronavirus Command Council (NCC),   mayelana nokuthi ngeke yini isifundazwe saseGauteng sinyuselwe esigabeni esiphezulu sokuvalwa kwezwe ukuze kulawulwe ukusabalala kwaleli gciwane. Uthe  zonke izikhungo zezempilo kungaba ezizimele noma ezikahulumeni zinengcindezi efanayo. " Imibhede esinayo asikho isiqiniseko sokuthi ngakusasa izobe isekhona ngoba isibalo sikhula nsuku zonke. Njengamanje sinabahlengikazi abangu-5000 abengeziwe esibalweni esinaso kanye namasosha. Amasosha ayasisiza kodwa asikwazi ukuthi silokhu sibuyela kuNgqongqoshe  siyocela amanye ngoba nawo abhekene nomsebenzi wokunakekela ozakwabo nabo abahaqwe yilo leli gciwane," kusho yena. Izibalo zakamuva zikhomba ukuthi bangu-13 155 abantu abasha abahaqwe yicovid-19 kuleli, kubo u70% abantu baseGauteng. Ezabashone emahoreni angu-24 zikhomba ukuthi bangu- 112 ababulelwe izifo ezihlobene neCovid-19.