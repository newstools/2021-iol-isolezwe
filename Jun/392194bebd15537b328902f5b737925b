OWAYEYIMEYA yeTheku uNkk Zandile Gumede uthe ungusopolitiki oqinile futhi ongayidansi i-lollipop. Usho lokhu emva kokuhlehliswa kwecala athweswe lona enkantolo eNkulu eThekwini ngoMsombuluko. Icala lihlehliselwe uNovemba 30 nonyaka, okuwusuku okuyolungiselelwa ngalo ukuqulwa kwalo ngonyaka ozayo. Inkantolo ibeke uJulayi 18 ngonyaka ozayo ukuthi kungaqalwa ngalo ukuqulwa kwecala. UNkk Gumede uthe lugcine lufikile usuku obelukade lulindelwe lapho kuzovela khona obala amaqiniso. “Enkantolo enkulu yilapho kuzohlungwa khona amakhobe. Ngiyethemba ukuthi umthetho uzothatha indawo ngendlela efanele,” kusho uNkk Gumede. Uthe okubambezele ukuqalwa kokuqulwa kwecala izolo ukuthi ngoLwesithathu, uMbuso ushintshe uhlu lwamacala omthwese wona waletha olunye uhlu olunamacala engeziwe. Uthe isenzo sombuso sikhombisile ukuthi awazi ukuthi uzokulungela nini ukuqulwa kwaleli cala, nokuyinto athe ayibayisi phambili. Ebuzwa ukuthi uzizwa kanjani ngokuthi uzolokhu egubuzelwe yizinsolo ngala macala isikhathi eside, uthe uyaziwa ukuthi ungumuntu oqinile. “Uyazi ukuthi ngiqinile anginendaba, uyazi nawe ukuthi lezinto ziyenzeka. Ngiwusopolitiki angidansi i-lollipop,” usho kanje, maqede wayongena ekhumbini afike ngayo wahamba. Okhulumela abalandeli bakaNkk Gumede, uMnuz Ntando Khuzwayo, uthe okwenziwa wumbuso kuyizindlela zokubambezela ukuqala kwecala. Uthe akuqali njengoba benza bebambezela ukumnika uhlu lwamacala athweswe wona uNkk Gumede. “Kuyashaqisa ukuthi icala lihlehliswe isikhathi eside kangaka, esingaphezu konyaka. Siphoxekile ngokwenzeke enkantolo okuyinto ebesiyilindele ngoba vele umbuso ubuthe lizohlehliswa icala,” kusho uKhuzwayo. Bebefike ngobuningi babo abalandeli bakaNkk Gumede abebezomeseka enkantolo njengoba begxumeke amatende kwabekwa nesteji. Obengazi ubengazitshela ukuthi wumbuthano we-ANC. Bekukhuzwa iziqubulo kuculwa namaculo omzabalazo ingoma iqhuma phezulu kukhona ngisho nabelaphi bendabuko nabezenkolo abebezokweseka uNkk Gumede.