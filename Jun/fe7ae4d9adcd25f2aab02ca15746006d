USOLA umbango wegceke umndeni waseMlaza kwa-G ukuthi yiwona oholele ekutheni kudutshulwe kubulawe umama waleli khaya kwalinyazwa namalungu amabili. UNksz Balungile Mdlalose (58) ungenelwe ngamadoda amabili ehlezi kwakhe nomndeni afike amdubule amahlandla amane emzimbeni waphuthunyiswa esibhedlela lapho efike washonela khona. Kulimale namalungu amabili alo mndeni alulamayo. Kuthiwa kufike amadoda amabili abehlome ngezibhamu ngoMgqibelo ngo-8 ebusuku kwaMdlalose afike angqongqoza acela umufi obesegunjini lakhe lokulala. UNksz Mdlalose kuthiwa ugcine esukumile embhedeni wayobheka ukuthi obani abamfunayo kanti uzohlangana nababulali bakhe sebengaphakathi endlini bamdubula bephindelelela. La madoda kuthiwa aphume endlini azihambela ngezinyawo. Lo mndeni ubale izigameko eziningi zokuhlaselwa nokusongelwa kwawo njengoba ngo-2013 uthe kwangqongqoswa umuzi kwaphoqelela ukuthi uye ekubhaceni. Ngemva kwalesi sehlakalo kuthiwa uNksz Mdlalose wathola incwadi engamakhasi amathathu Isolezwe eliyibonile emsongela ngokufa. Wabuyela kule ndawo ngo-2017 lom ndeni sewakhelwe umuzi omusha, njengoba uthi zaqhubeka izinkinga ezaziwubalekisile. Indodakazi kamufi, uNksz Nomthandazo Mdlalose, ithe ayisishiyagalolunye amagobolondo ezinhlamvu zesibhamu abawacoshe endlini. Uthe akuthathwanga lutho ngakho bayasola ukuthi ababulali bebekuhlelile ukubulala unina. “Kamuva kunabantu abazibiza ngosomabhizinisi abatshele umama ukuthi akabhidlize uhhafu wendlu ayakhe eceleni ngoba ingxenye yayo ikapakele emhlabeni wabo. Laba bantu basonge ngokumbulala uma engakwenzi abakushoyo,” kusho uNksz Mdlalose. Uthe umfowabo uphume wahubha ababulali bakanina kodwa baphela emehlweni. Uthe udaba lombango wegceke lakubo ubagqigqise kwabezomthetho baze babuya nasenkantolo eyabakhipha phambili. Lo mndeni wakaMdlalose uthi ungumsinsi wokuzimilela kule ndawo ngoba ungeminye yokuqala eyakhelwa umuzi ongamagumbi amane wezitina  uhulumeni wangesikhathi sengcindezelo. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aseMlaza aphenya icala lokubulala nawokuzama ukubulala. UCol. Mbele uthe kusolakala ukuthi la madoda abize umufi obesegunjini lokulala wanqaba ukuza kuwona okwenze agcina ezingenele ngaphakathi endlini afike amdubula amahlandla amaningi esiswini. 