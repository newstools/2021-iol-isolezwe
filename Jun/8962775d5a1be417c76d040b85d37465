UKUDLANGA kobhubhane iCorona eGauteng, kufake unyawo lwedada ezinhlelweni zabalandeli bakaNobhala Jikelele we-ANC osamisiwe, uMnuz Ace Magashule, zokuyomeseka enkantolo namhlanje nakusasa. Ukungena kwalesi sifundazwe ngaphansi kwesivuvu sesithathu sobhubhane nokufakwa kwezwe ngaphansi kwesigaba sesithathu somvalelandlini, kubhuntshise izinhlelo zezinkumbi zabalandeli bakaMagashule zokuyomeseka ngaphandle kweNkantolo eNkulu yaseJohannesburg namhlanje. Leli cala elilalelwa ngamajaji amathathu namhlanje nakusasa, bekulindeleke ukuthi lihehe izinkumbi zabalandeli be-ANC abeseka uMagashule. Omunye wabalandeli bakaMagashule, uMnuz Nkosentsha Shezi, nofake isicelo sokuba yingxenye yaleli cala lapho ezokube eseka isicelo sikaMagashule, ukuqinisekisile ukubhuntsha kwezinhlelo zabalandeli bakaMagashule. “Njengoba izwe lisesigabeni sesithathu somvalelandlini, kusiphoqile ukuba sichithe izinhlelo zokuthutha abalandeli. Besinezinhlelo zokubathutha ngamabhasi, besuka ezindaweni ezahlukene. Kepha manje silindele abambalwa ikakhulukazi njengoba nenkantolo ivele isimemezele ukuthi icala lizolalelwa kusetshenziswa ezobuchwepheshe.” UShezi uthe ukungabi khona kwabalandeli abaningi ngaphandle kwenkantolo namhlanje nakusasa kuzokube kungachazi ukuthi sebenciphile abantu abeseka uMagashule. “Sesekwa yizigidi zabantu abathi bona bakhathele yinkohlakalo eqhutshwa wuhulumeni ophethe njengamanje. Abasebenzi bakahulumeni ophethe njengamanje bantshontsha ngisho imali yokuthenga izinsiza zokuvikela ubhubhane iCorona.” UShezi ukuqinisekisile ukuthi uzokuba yingxenye yecala lapho ezokuba eseka isicelo esifakwe uMagashule. Kulesi sicelo, uMagashule uphonsela inselelo ukumiswa kwakhe wuKhongolose. UMagashule uphinde enze isicelo sokuba ithathwe njengesemthethweni incwadi yokumiswa kukamengameli wale nhlangano, uMnuz Cyril Ramaphosa, ayibhala. UMagashule wanikela enkantolo emva kwesinqumo sokumiswa kwakhe yi-ANC, okwenzeke sekudlule umnqamulajuqu wezinsuku ezingu-30 ayewunikwe yisigungu esiphezulu se-ANC, sokuba yena nabanye abaholi ababhekene namacala bashenxe ezikhundleni. UMagashule ungaphandle ngebheyili njengoba aboshelwa icala lethenda kaR255 million yokushintshwa kophahla lwezindlu ezifulelwe ngetsheboya eFree State, eyakhishwa ngesikhathi esengundunankulu wakulesiya sifundazwe. Emaphepheni asenkantolo, uMagashule uthi lo mgomo wabekwa ngoba kuliwa naye. Wathi lo mgomo unyathela amalungelo akhe, okuthi umsulwa kuze kube inkantolo ikhipha isigwebo ecaleni lenkohlakalo asolwa ngalo. Encwadini ayibhala neyachithwa yi-ANC, uMagashule wathi umisa uRamaphosa ngenxa yokuthi uyasoleka ezenzweni zenkohlakalo. UMagashule wathi uRamaphosa usoleka enkohlakalweni yokugwazela izithunywa engqungqutheleni ye-ANC yango-2017, ukuba zimvotele esikhundleni sokuba wumengameli wale nhlangano. Le ncwadi uMagashule wayibhala emva kokuba kuputshuke incwadi emmisa emsebenzi.