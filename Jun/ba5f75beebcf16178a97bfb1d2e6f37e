UMISIWE emsebenzini wuMnyango wezeMfundo KwaZulu-Natal uthisha owahlaba ikhwelo ngokudla athi kubolile, okuthiwa kuphekelwa abafundi esikoleni samabanga aphakeme, iZiphembeleni, eNanda. UMnuz Sicelo Bhengu, obuye abe wumengameli wenyunyana yothisha i- Educators Union of South Africa (EUSA), ngenyanga edlule ufake ekhasini lakhe leTwitter i-video ngokudla okubolile okuthiwa kunikezwa abafundi kulesi sikole. Kwi-video unamathelisa  igama likaNgqonggqoshe wezeMfundo esifundazweni, uMnuz Kwazi Mshengu. Lokhu kuphoqe umnyango ukuthi uqale uphenyo. Esitatimendeni esikhishwe wumnyango ngoMsombuluko, sigxeka uBhengu ngokufafaza amanga ngalolu daba. Siveza ukuthi uphenyo olwenziwe luthole ukuthi lolu daba lungamampunge. Lokhu kuholele ekutheni izolo, umnyango umnike incwadi yokumiswa kwakhe emsebenzini. Okhulumela umnyango, uMnuz Muzi Mahlambi ukuqinisekisile ukumiswa kwakhe. Ngesikhathi Isolezwe  lithinta uBhengu, uthe usamile ekutheni ukudla okuphekelwa izingane esikoleni afundisa kuso kubolile. “Ukubhala ekhasini lami leTwitter ngibhale njengomengameli wenyunyana yothisha, kangibhalanga njengothisha. Uma umnyango ubuzimisele  ukuthola iqiniso ngalolu daba, kungani ungajubanga ithimba labaphenyi abazimele esikhundleni sokuthi uthumele izikhulu zomnyango?” kubuza uBhengu. Usole ithimba ebelithunywe esikoleni ngokuchema nothishomkhulu, athe naye uwumngani omkhulu womuntu ophakela ukudla khona esikoleni. Uthe izingane ezalandwa ukuyofakaza ngokudla okudliwa esikoleni, zazilandwa nguthishomkhulu. Uthe maningi amathuba okuthi wazisabisa. Uthe unayo i-video lapho ezinye izingane zifakaza ngalolu daba ukuthi luyiqiniso (ayithumele Isolezwe).  Encwadini yokumiswa kwakhe, Isolezwe elinayo ikhophi yayo, kuvela ukuthi umiselwe ukufafaza ulwazi olungesilo iqiniso, olufaka umnyango ehlazweni. Kubuye kuvele ukuthi usoleka ngokusabisa abafundi ababehlonywa ngemibuzo ngesikhathi kuqhubeka uphenyo, ukungalandeli imiyalelo kathishomkhulu nokumsabisa yena namalungu esigungu esilawula isikole. Umiswe izinyanga ezintathu zilandelana ehola, noma kuze kuphothulwa ukulalelwa kwecala abekwe lona. UMahlambi uveze ukuthi uBhengu usolwa ngokufunza abafundi ipolitiki, kodwa uBhengu ukuphikile lokhu. Esitatimendeni somnyango kuvela ukuthi ubeseke wamiswa phambilini, kodwa uBhengu uveze ukuthi ukumiswa kwakhe phambilini kwakumayelana nokuthi waqhumbusa ithumba ngemali enguR170 000 okwakusolwa uthishomkhulu walesi sikole waphambilini, okuthe ngokuqhubeka kwesikhathi kwatholakala ukuthi akuveza kuyiqiniso, uthishomkhulu waxoshwa yena, uBhengu wabuyiselwa emsebenzini. 