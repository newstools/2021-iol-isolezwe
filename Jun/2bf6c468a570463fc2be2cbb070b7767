IGCIWANE leCorona, iDelta, elihlasele kakhulu kuleli,  lihaqa abantu abayisithupha kuya kwabayisishiyagalombili ngesikhathi esingaphansi kwekweminithi. UDkt Marlin Mackacy, ongudokotela eGauteng, obuye abhale ngolwazi oluthinta lesi sifo ezinkundleni zokuxhumana, uthe leli gciwane elaqala ukutholakala e-India njengamanje yilona elihlasele abantu abaningi bakuleli. Uthe uma kucutshungulwa, kuyabonakala ukuthi leli gciwane, uma uliqhathanisa neBeta (okuyigciwane leCorona eselizishintshile elatholakala kuleli) lona lisabalala ngokuphindaphindiwe. "Lokhu kusho ukuthi uma endaweni kunomuntu oyedwa onaleli gciwane, ngemizuzwana engu-30 kuya emzuzwini owodwa angathelela abantu abayayisishiyagalombili," kuchaza uMackay. Usihlalo wekomiti eleluleka ongqongqoshe ababhekelele iCorona kuleli, iMinisterial Advisory Committee, uSolwazi Koleka Mlisana, uthe abakutholile ngaleli gciwane ukuthi abantu abake bahlaselwa yiBeta, okuyigciwane elatholakala kuleli, abavikelekile kwiDelta. Uthe iyabangena okusho ukuthi ukuvikeleka abanako ekutheni bangenwe ngamanye amagciwane asezishintshile. Uthe u-60% wabantu abaneCovid-19 kuleli ungenwe yiDelta. "KwaZulu-Natal leli gciwane lihlasele ezifundeni eziyisithupha, okuyiHarry Gwala, iTheku, iZululand, iLembe, uGu neKing Cetshwayo," kusho yena. Uqhube wathi abakuqaphelayo ngaleli gciwane ukuthi kubonakala sengathi indlela eligulisa ngayo abantu nayo isishintshile. "Muva nje siqaphele ukuthi izimpawu ezitholakala kubantu abahlaselwe yileli gciwane wukunkenketha kwekhanda, ubuhlungu bomphimbo nokuba namafinyila amaningi. Ukwehluleka ukuphefumula akuyona into ehamba phambili kwabangenwe yiDelta kodwa sisacubungulisisa indlela leli gciwane eselizishintshe ngayo. Okwamanje into engaphephisa abantu ukuthi bagcine imithetho futhi bagome kodwa nakho ukugoma okwamanje asikazi ukuthi umuntu uvikeleka isikhathi esingakanani, akukhathalekile ukuthi ugome ngamuphi umgomo," kusho yena. USolwazi Tulio De Oliviera wase-UKZN, oyilungu leMac abuye abe yinhloko yesikhungo esicwaninga ngokuzishintshashintsha kweCovid-19, iKwaZulu-Natal Research Innovation and Sequencing Platform  (KRISP), uthe emagciwaneni amane eCovid-19 akhona emhlabeni, iDelta iyona esabalala ngokushesha kunawo wonke. Amagciwane amane asabalala kakhulu emhlabeni yi-Alpha eyatholakala e-UK, iGamma eyatholakala eBrazil, iDelta eyatholakala e-India neBeta eyatholakala kuleli. Uthe iDelta isitholakala emazweni angu-85 emhlabeni. Uthe kuyakhathaza abakubona uma benza ucwaningo besebenzisa imishini, ukuthi abantu abake baphathwa iBeta kungenzeka bangavikeleki. â€œUma esikubonayo ngemishini esenza ngayo ucwaningo kuyikho, okuzokwenzeka kusho ukuthi sizoba nenkinga enkulu ezikhungweni zezempilo.