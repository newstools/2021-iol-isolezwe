UNGQONGQOSHE wezisebenzi zikahulumeni nokuphatha uMnuz Senzo Mchunu, uthi iCovid-19 ibafundisile bewuhulumeni ukuthi bayakwazi ukusebenza bembalwa abasebenzi njengoba kusetshenzelwa emakhaya. UMchunu obethula isabelo sezimali somnyango emkhandlwini wezifundazwe ePhalamende namhlanje, uthe mningi umsebenzi owenziwa ngabantu abambalwa ngenxa yeCovid-19. “Ukuqubuka kwaleli gciwane kusikhombisile ukuthi siyakwazi ukwenza umsebenzi omningi ngabantu abambalwa. Izikhulu zisebenzela emakhaya, okukhombisa khona ukuthi kudingeka kuhlinzekwe abasebenzi bahulumeni ngengqalasizinda yokukwazi ukusebenzela emakhaya.” Uthe inselelo ekhona wukuthi awukho umgomo othi kusetshenzelwa emakhaya. Ukubakhona kwalo mgomo uthe kungasiza nangomuso uma selingasekho leli gciwane. UMchunu uthe umkhakha kahulumeni ugubuzelwe yizinkolelo ezifana nokuthi bancane abanamakhono, inkohlakalo idla lubi, abasebenzi bayavilapha futhi abanye abasenamdlandla. “Okunye okumele sizibuze khona ukuthi ngabe ababhekele izimali eminyangweni kahulumeni bayamelana nenkohlakalo?” kubuza uMchunu. Uqhube wathi basabhekene nenkinga ngeGovernment Employees Housing Scheme (GEHS),  njengoba okwamanje bebalelwa ku-300 000 abasebenzi abahlomulayo ekubeni kumele babe baningi. UMchunu uthe kulesi sabelo esicela kuR600 000 million bashaywe kakhulu wukwehliswa kwaso okwenze behlisa ezinye zezinhlelo zomnyango njengoba iminyango eminingi yehliselwe isabelo sezimali ngenxa yeCovid-19.  