UQWEQWE lommeli u-Advocate Nthabiseng Dubazana seluphakimise imibuzo ngesigwebo esigixabezwe owayengumengameli wakuleli, uMnuz Jacob Zuma, ngecala lokwedelela inkantolo. Izolo iNkontolo yoMthethosisekelo igwebe uZuma izinyanga eziwu-15 ebhadla ejele ngecala kulandela ukwenqaba kwakhe ukulandela umyalelo wenkantolo wokuthi avele kwiKhomishini kaZondo. Ekhuluma kwi-eNCA izolo, uDubazana uqale waveza ukuthi bekumele enze kangcono uMsholozi kuleli cala. “Bengikulindele ukuthi uzotholwa enecala lokudelela inkantolo ngokungawulandeli umyalelo wenkantolo yoMthethosisekelo kodwa ngithuke ngoma ngesikhathi sengizwa isigwebo...icala lokudelela inkantolo yinto evame ukuhambisana nesigwebo esilengisiwe. Ngesikhathi sizwa ukuthi uya ejele izinyanga eziwu-15 ngaphandle kokunikezwa ithuba lokuhlawula noma isigwebo esilengisiwe, kusishiye nemibuzo ukuthi ngabe ayigagameli yini inkantolo? Ngoba uma ubuka nomthetho wekhomishini ubeka ukuthi uma kukhona onqaba ukuvela kuyona, kumele aboshwe izinyanga ezingeqi kweziyisithupha uma etholwa enecela,” kusho uDubazana, weDubuzana Attorneys. Uqhube wabuza ukuthi ingabe isigwebo sikaZuma sisahlangene necala abebekwe lona lokwedelela inkantolo ngokungaveli kwiKhomishini kaZondo, noma ngabe sekuhlangene nokunye okuthinta uZuma neNkantolo yoMthethosisekelo? Ethula isigwebo ngoLwesibili ekuseni, obambe njengoMehluleli oMkhulu, iJaji uSisi Khampepe, uthe indlela uZuma aziphathe ngayo ngesikhathi kuqhubeka icala iyona eyenze ukuthi inkantolo inqume ukuthi anganikezwa isigwebo esilengisiwe. Isizathu sikaZuma sokwenqaba ukuvela kwiKhomishini ePhenya ngokuLawulwa koMbuso Yidlanzana ukuthi wafaka isicelo sokuthi ahoxe uSihlalo uJaji Raymond Zondo ngoba “banomlando womndeni”. Ephendula umbono kaDubazana kwi-eNCA owayengumvikeli womphakathi, u-Advocate Thuli Madonsela, uthe akaboni ukuthi inkantolo ibiziphindiselela kuZuma ngalesi sigwebo. “Isinqumo senkantolo besizama ukuzuza izinto ezimbili. Okokuqala; bekungukufundisa uZuma ukuthi kumele awuthathele phezulu umthetho. Kumele aqonde nje ukuthi noma ungaba nezikhalazo, akekho umuntu phakathi kwethu okwazi ukuzikhethela ijaji...uZuma wayazi kusukela ekuqaleni ukuthi banobudlelwano noZondo ngakho angihambisani nombono wokuthi makahoxe. Okwesibili; bekungukumfundisa ukuthi sonke siyalingana phambi komthetho nokunqanda abantu ekuwubukeleni phansi umthetho wakuleli,” kuchaza uModensela. Isinqumo sabambalwa (minority judgement) eNkantolo yoMthethosisekelo, esiphakanyiswe nguJaji Chris Jafta noJaji Leona Theron siveze ukuthi umthetho kawuhambisani nokukhetha iphela emasini ngokugxila kwindlela uZuma aziphathe ngayo ngesikhathi kuqhubeka icala. Basole ikhomishini ngokufaka iNkantolo yoMthethosisisekelo otakwini ngokuhluleka ukubhekana nodaba lukaZuma ngokushesha. Bathe akuhambisani noMthethosisekelo ukunikeza uZuma isigwebo esingamvumeli ukuthi asiphonsele inselelo noma ashweleze ngokuvuma ukufakaza kwikhomishini. 