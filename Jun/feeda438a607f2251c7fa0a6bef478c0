AFRICAN NEWS AGENCY (ANA) INKANTOLO eNkulu yaseNorth Gauteng eTshwane, inike imvume iKhomishini ephenya ngoLawulwa koMbuso yiDlanzana ukuba iqhube umsebenzi wayo ngezinyanga ezintathu. Ikhomishini yayifake isicelo sokunikezwa esinye isikhathi ukuze iqhubeke nomsebenzi. Ikhomishini yaqala ukusebenza ngo-Agasti 2018. “Isikhathi sokusebenza kwekhomishini siyaqhutshwa kusuka ngoJuni 30 2021, kuya ku-Septhemba 30 2021,” kusho iJaji uSelby Baqwa, izolo. USihlalo weKhomishini iJaji uRaymond Zondo, uthe udinga isikhathi ukuze ezoqhubeka nokusebenza. UZondo uthe kusadingeka kubizwe ofakazi abahlanu noma abayisithupha ukuba bezofakaza. Uthe labo fakazi bathe ngeke bekwazi ukuza ngoJuni, ukuzothula ubufakazi kodwa bengeza ngoJulayi. Nobufakazi bukaMengameli Cyril Ramaphosa kuthiwa kuzogcwinwa ngabo. URamaphosa bekulindeleke afakaze ngoJuni 29 no-30, njengomengameli wezwe. Khonamanjalo; izolo kwikhomishini, kufakaze owayekhulumela i-ANC, uMnuz Zizi Kodwa. UKodwa ubephonswa ngemibuzo mayelana nezinsolo zokuthi wayefumbathiswa imali esakhulumela i-ANC. Ikhomishini ngaphambilini, yezwa ubufakazi bokuthi uKodwa waxhaswa ngaphezu kukaR2 million wemali, ekhokhelelwa indawo yokuhlala yinkampani yobuchwepheshe i-EOH. Umcwaningi mabhuku, uMnuz Steven Powell, watshela ikhomishini ukuthi ebheka amabhuku e-EOH, wathola ukuthi kunemali eningi ebifakwa kwi-ANC, nabanye abantu abathintene neqembu. U-Powell wathi kusukela ngo-2015 no-2016, kunemali eyanikezwa uKodwa, ngaleso sikhathi le nkampani yathola amathenda amathathu. UKodwa uthe yize ayithola impela imali kuMackay kodwa kwakungahlangene namathenda kahulumeni. 