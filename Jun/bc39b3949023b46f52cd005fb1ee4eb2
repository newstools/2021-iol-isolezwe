UNGQONGQOSHE wamaphoyisa uMnuz Bheki Cele, uthi bazolandela umyalelo wenkantolo yoMthethosisekelo uma owayenguMengameli wezwe ne-ANC engazinikeli esiteshini samaphoyisa eNkandla noma eGoli emva kwezinsuku ezinhlanu abekelwe zona. UCele, okhulume kanje esithangamini sabezindaba songqongqoshe abasemkhandlwini weCovid-19, uthe abakabi naso isiqinisekiso ukuthi uZuma ngeke awulalele lo myalelo. “Inkantolo ithe uKhomishana wamaphoyisa noNgqongqoshe wamaphoyisa emva kwezinsuku ezinhlanu uma engazinikelanga kumele ezinsukwini ezintathu senze izinhlelo zokuthi singenelele. Sisanezinsuku ezinhlanu ezisele, sizowulalela umyalelo wenkantolo.” UZuma (79) ube nguMengameli wezwe kusuka ngo-2009 kuze kube uyasula ngo-2018. Waba yiPhini likaMengameli kusuka ngo-1999 kwaze kwaba u-2005 axoshwa ngawo owayengumengameli uMnuz Thabo Mbeki, emuva kokuba owayengumeluleki wezimali kaZuma uMnuz Schabir Shaik, waboshelwa ukuthola intshontsho. UZuma waqokwa ngoDisemba 2007 ukuba nguMengameli we-ANC engqungqutheleni eyayisePolokwane, lapho ahlula khona uMbeki. Ngaphambi kokuba umengameli namanje njengoba esathatha umhlalaphansi ulokhu ebhekene namacala. Ngo-2005 wakhishwa phambili ecaleni lokudlwengula. Ngo-2009 uphiko lwezokushushisa kuleli lahoxisa wonke amacala enkohlakalo athinta ukuthengwa kwezikhali, kodwa la macala aphinde avuswa kanti kulindeleke ukuthi aphindele enkantolo yaseMgungundlovu ngenyanga ezayo. Ngo-2018, uZuma usungule ikhomishini ephenya ukulawulwa kombuso yidlanzana eholwa nguJaji Raymond Zondo, aduba ukufakaza kuyona ekhala ngokuthi uZondo akehle ekubeni usihlalo. Washaya indiva nomyalelo wenkantolo wokuthi abuyele kule khomishini ayofakaza. Ngo-2018 inkantolo yomthethosisekelo yavumelana nesinqumo sokuthi abuyiswe amacala athinta inkohlakalo yokuthengwa kwezikhali njengoba ebhekene namacala evile eshumini enkohlakalo. UZuma uyawaphika la macala. Ungumengameli wokuqala selokhu elakuleli lathola intando yeningi ukuthi agwetshwe ukuyobhadla ejele. 