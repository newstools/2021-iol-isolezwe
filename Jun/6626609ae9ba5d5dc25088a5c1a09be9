OBEYINHLOKO yamaPaki, ezokuNgcebeleka namaSiko kuMasipala weTheku osexoshiwe, uMnuz Thembinkosi Ngcobo, uthi ubesehambe esigodini sethunzi lokufa isikhathi eside emsebenzini wakhe. UNgcobo uyaludlulisa udaba lokuxoshwa kwakhe. Bese kunesikhathi kuvela imibiko ethi uNgcobo angase axoshwe kuMasipala weTheku kodwa kubuye kube sengathi yinto engekho. Uke wamiswa ngo-2017 ngemuva kokuthi kuhoxiswe ngomzuzu wokugcina umcimbi owadla u-R2.1 million okwakuzokhuluma kuwona umsunguli we-IFP inkosi uMangosuthu Buthelezi. UNgcobo uxoshwe ngasekuqaleni kwesonto emuva kokuthi kuthiwa ulahlwe yicala lokwehluleka wukubika inkohlakalo okuthiwa yenziwa womunye wabasebenzi owayengaphansi kwakhe. UNgcobo uthe kade ahlala lubhojozi emsebenzini futhi nempilo yakhe ibisengcupheni isikhathi eside. Uvumile ukuthi uthunyelelwe isinqumo sesigungu ebesihlalele udaba lwakhe. “Abameli bayalucubungula udaba futhi babona sengathi kufanele silwedlulisele phambili. Angikaze ngebe ngisho uR10 kamasipala futhi into yamathenda angihlangani nhlobo nayo. Mina bengisebenza ngazi kahle ukuthi kuphakathi kokuthi ngixoshwe noma ngife. Ngike ngasebenza ngaphandle kwasehhovisi isikhathi eside ngoba impilo yami ibisengcupheni futhi ngathi ngicela uhlelo lokuvikelwa ngangaluthola,’’ kusho uNgcobo. Uqashwe wuMasipala weTheku ngo-1999 nokusho ukuthi uneminyaka cishe engu-20 esebenza kulo masipala kanti uthi ngokwakhe ubona sengathi wenze umsebenzi omuhle kakhulu wokwenza ngcono impilo yabantu. UNgcobo ebuzwa ngokwehluleka wukubika inkohlakalo, uthe ngeke akuphendule lokho ukushiyela kubameli bakhe abazobhekana nakho. Okhulumela uMasipala weTheku uMnuz Msawakhe Mayisela uthe bayamhlonipha uNgcobo njengesakhamuzi sakuleli esinamalungelo. “UNgcobo unalo ilungelo lokwedlulisa udaba uma kukhona angakuboni kahle ngesinqumo esithathiwe. Asikwazi ukuphawula kakhulu uma ethi udaba lungase luye enkantolo ngoba phela lokhu esizokusho sekungase kusetshenziswe enkantolo,’’ kusho uMayisela. Akafunanga ukuphawula kwelokuthi uNgcobo wake wacela abaqaphi  impilo yakhe isengcupheni kodwa wanganikwa. 