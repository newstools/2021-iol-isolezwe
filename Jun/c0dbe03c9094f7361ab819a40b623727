IHHOVISI likaNgqongqoshe wezokuThuthukiswa koMphakathi KwaZulu-Natal, selitakule isalukazi ebesivalelwa sodwa endlini singanikezwa ngisho ukudla eLindelani, eThekwini. UNkk Sizakele Siziba (76) waseChibini, uhanjiswe ekhaya labadala emuva kokuthi izolo leli phephandaba libike ngosizi abhekene nalo kulandela ukukhiyelwa yedwa endlini wumzukulu. Ungqongqoshe walo mnyango, uNkk Nonhlanhla Khoza, ujube ithimba losonhlalakahle ngokushesha ukuthi liyomlanda uNkk Siziba odume ngelikaNkk Ntuli kule ndawo. UNkk Khoza uthe kuyashaqisa lokhu okwenzeke kulesi salukazi kodwa bazoqinisekisa ukuthi sigcinwa endaweni ephephile futhi siyahlinzekwa ngosizo olwanele okubalwa nokwelulekwa ngokwengqondo. "Sikhungathekile ngokwanda kwesigameko zokuhlukunyezwa kwabantu abadala emiphakathini yethu. Asilindele ukuthi izaguga zibhekane nobunzima nokuhlukunyezwa yizingane zazo. Kuyadumaza ukubhekana nezimo ezifuze lesi ngoba sihlala sibagqugquzela abantu ukuthi basibikele uma bengakwazi ukunakekela abantu abadala," kusho uNkk Khoza. Eqhuba uthe kuningi abakuthole ngamalungu omphakathi nokuzosukunyelwa ngaphandle kokuthi kudalulwe emphakathini. "Osonhlalakahle noma sebemlandile ugogo, sizoqhubeka senze uphenyo olunzulu ngesikuthole emphakathini nange-video esabalele ezinkundleni zokuxhumana. Ukumsusa akusho ukuthi sekwanele, sifuna nokwazi ukuthi ubani obesebenzisa imali yakhe yempesheni? Impesheni eyokulwa nobubha nokubhekana nezidingo zomuntu omdala, kuyicala ukudla imali yakhe," kusho uNkk Khoza. 