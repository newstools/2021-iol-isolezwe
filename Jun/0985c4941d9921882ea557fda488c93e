UNDUNANKULU waKwaZulu-Natal, uMnuz Sihle Zikalala, usenxuse amalungu aseNdlunkulu ukuba azame ukuthola isisombululo ngombango wesihlalo sobukhosi bukaZulu. Lesi sicelo uZikalala usenze emhlanganweni abe nawo namalungu aseNdlunkulu ngoLwesihlanu. Lo mhlangano ububanjelwe esigodlweni KwaDlamahlahla. Ngokuthola kweSolezwe, uZikalala uchaze ngezingqinamba ezivimba ukuba kugcotshwe ngokusemthethweni kozongena esihlalweni esishiywe iSilo esikhothame ngasekuqaleni konyaka, uGoodwill Zwelithini kaBhekuzulu. Ngokomthombo, uZikalala unxuse amalungu aseNdlunkulu ukuba azame ukuthola isisombululo kulo mbango. Ukuze kugcotshwe iSilo ngokusemthethweni, uZikalala kufanele abhalele uNgqongqoshe wezokuBusa ngokuBambisana neziNdaba zoMdabu kuzwelonke, uDkt Nkosazana Dlamini Zuma, emazisa ngegama loqokelwe esihlalweni. UDkt Dlamini Zuma yena kufanele abhalele uMengameli uMnuz Cyril Ramaphosa, okuwuye ozokuba nezwi lokugcina ngokugcotshwa kweSilo. Njengoba emabili amagama asephakamisiwe ukuba angene kulesi sihlalo, uZikalala wazise abebesemhlanganweni ukuthi uhulumeni wesifundazwe awukwazi ukuqhubeka nezinhlelo zokugcotshwa kweSilo. Amagama aselethwe ehhovisi likaZikalala eleSilo uMisuzulu kaZwelithini, owamenyezelwa njengoqokelwe esihlalweni yincwadi yefa eyashiywa iNdlovukazi eyayilibamba bukhosi, uShiyiwe Mantfombi Dlamini Zulu, nelezinyane likaMdlokombane, uMntwana uSimakade Zulu. UMntwana uMbonisi Zulu, obeyingxenye yalo mhlangano, ukuqinisekisile ukuthi bahlanganile noZikalala. "UZikalala usethulele umbiko. Asikahlali njengeNdlunkulu ukuxoxa, kepha khona sizohlangana maduze." UMntwana uMbonisi uthe umhlangano wawuhanjelwe nayiNdlovukazi uMaZungu, okuyiyo yodwa iNdlovukazi yeSilo uCyprian Bhekuzulu, esadla anhlamvana. Kulo mhlangano bekukhona namazinyane kaBhush'obukhali noNdlunkulu bakaMdlokombane. Okhulumela ihhovisi likaNdunankulu, uMnuz Lennox Mabaso, unqabile ukuphawula. "Uhulumeni waKwaZulu-Natal uthathe isinqumo sokuthi izindaba ezithinta iNdlunkulu uzozikhuluma neNdlunkulu. Uma kukhona abafisa ukwazi ngazo kufanele bathinte yona iNdlunkulu. Uma sekufike isikhathi sokuthi sichaze indlela eya phambili, siyokwenza isimemezelo." Lo mhlangano uza nje iSilo naso sisanda kuhlangana nomunye wabaphikisa ukuqokwa kwaso. NgoLwesihlanu, iSilo sihlangane noMntwana uNombuso Zulu, emizameni yokuthola isisombululo kulo mdonsiswano. Kukholakala ukuthi iSilo sifuna ukuba lolu daba luxazululwe ngaphandle kwenkantolo. Njengamanje kunecala elifakwe eNkantolo eNkulu eMgungundlovu, eliphonsela inselelo incwadi yefa eyashiywa wuMdlokombane. Khonamanjalo, uButhelezi izolo ukhiphe isitatimende lapho ecacisa khona ukuthi akazange azame ukuvimba lomhlangano njengoba wabhuntsha ngoLwesithathu. UButhelezi uthe akaphikisani nokuthi iSilo sihlangane nabaphonsela inselelo ukuqokwa kwaso, wathi kuphela yena wadlulisela umbono wabameli othi akufanele iSilo sihlangane nabaphonsela inselelo ukuqokwa kwaso njengoba kusenecala elisenkantolo. "Ngiyazeseka zonke izinqumo ezithathwa iSilo, okubalwa kuzo nemizamo yobumbano. "ISilo siyaqhubeka ukungibikela konke okwenzekayo, kanti nami futhi ngiyaqhubeka nokuseseka njengondunankulu wesizwe."