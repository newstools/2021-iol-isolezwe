UMENGAMELI Cyril Ramaphosa usephonsele inselelo intsha yakuleli ukuba ivuke izakhele amathuba, ingalindeli ukukhangezwa wuhulumeni. Ekhuluma emcimbini wokugubha uSuku lweNtsha obuseMgungundlovu izolo, uRamaphosa utshele intsha yakuleli ukuba ilandele ezinyathelweni zentsha yango-1976, ilwele ikusasa layo. URamaphosa ukhumbuze intsha yakuleli ukuthi yona ayifani nentsha yango-1976 eyabhikishela ukufundiswa ngesiBhunu, ebalula ukuthi intsha yanamhlanje ikhulela ezweni elikhululekile. “Esikhundleni sokuthi nibuze uhulumeni ukuthi uzonenzelani, kufanele nizibuze ukuthi nina yini enizoyenza ukushintsha isimo enikuso. Nginiphonsela inselelo ukuba niqhamuke namaqhinga okuthuthukisa izwe. “Nginiphonsela inselelo ukuba nikhombise ukuba nomdlandla ekuthuthukiseni leli lizwe nekusasa lenu. Uma sibambisene singawenza umehluko.” URamaphosa unxuse intsha ukuba ingazihlanganisi nabenza ubugebengu. “Noma ngabe bangabangani benu, ziqhelelaniseni nabo. Kufanele sisebenze ngokubambisana ukulwa nezinkinga ezibhekene nezwe, ezifana nokuhlukunyezwa kwabesifazane, izimpi zemigulukudu  nokusetshenziswa kwezidakamizwa. “Kufanele silwisane nodlame olubhekiswe kwabathandana nabobulili obufanayo kanjalo nolubhekiswe kwabokufika kuleli.’’ URamaphosa ukuvumile ukuthi intsha yanamhlanje ibhekene nezinselelo eziningi. “Cishe u-64% wabantu abasha bakuleli abasebenzi. Lesi yisimo esingamukelekile. Abantu abasha yibona abayikusasa lezwe.” URamaphosa ubuye wasebenzisa le nkulumo ukumemezela izinhlelo ezahlukene zokuthuthukisa intsha. Umemezele uhlelo olusha okuhloswe ngalo ukulekelela intsha ukuba ithole amathuba ezomnotho, iSA Youth. “Lolu hlelo luzohlanganisa iminyango kahulumeni eyisishagalombili. Le minyango izoholwa ngowezeMisebenzi ukutholela intsha amathuba ezomnotho,” usho kanje. URamaphosa uphinde wamemezela ukusungulwa kohlelo lwezobuchwepheshe lapho intsha ingabhalisa khona ukuze ithole amathuba emisebenzi, amabhizinisi  nawezemfundo, iSAYouth.mobi. UNdunankulu waKwaZulu-Natal, uMnuz Sihle Zikalala, naye unxuse intsha ukuba isebenzisane nohulumeni ukuthola isisombululo enkingeni yokushoda kwamathuba emisebenzi. “Njengentsha yango-1976, intsha yanamhlanje inamaqhinga futhi inomdlandla. Iyona engakwazi ukushintsha isimo. Yibona abahlale besikhumbuza ukuthi abafuni ukukhangezwa. Bahlale bethi ayikho into ethinta bona ezokwenzeka ngaphandle kwabo,” kusho uZikalala. 