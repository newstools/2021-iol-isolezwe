UKUBUYISELWA kwezwe esigabeni sesibili somvalelandlini kushiye amaqembu ezepolitiki ekhathazekile ngokhetho lohulumeni basekhaya. Njengoba sekusele izinyanga ezine kube nokhetho lohulumeni basekhaya, amaqembu ezepolitiki athe ukubuyiselwa kwezwe ngaphansi kwesigaba sesibili somvalelandlini kuzophazamisa izinhlelo zawo zokukhankasela lolukhetho oluzoba ngo-Okthoba. Nakuba amaqembu aphikisayo ethe ayakwamukela ukubuyiselwa kwezwe esigabeni sesibili, akhale ngokuhamba kancane kohlelo lokugomela lolu bhubhane, nathe kwenza kube nzima ukuthi izwe lilwe nokusabalala kwalo. I-IFP ne-EFF sebehlabe ikhwelo lokuba kubhekisiswe ukuthi ngeke yini lwahlehliswa ukhetho. Okhulumela i-IFP uMnuz Mkhuleko Hlengwa, uthe nakuba bekwamukela ukubuyiselwa kwezwe esigabeni sesibili somvalelandlini, kepha bakhathazekile ngokuthi lokhu kuzophazamisa izinhlelo zokukhankasela ukhetho. “Eqinisweni sikhathazekile ngokuthi ukuqiniswa kwemigomo elawula ukusabalala kweCorona kuzokuba namuphi umthelela ezinhlelweni zamaqembu ezepolitiki zokukhankasela ukhetho.” UHlengwa uthe izwe lize lizithola likulesi simo lapho liphoqeleka ukuba liqinise imigomo, kungenxa yokuhamba kancane kohlelo lokugomela lolu bhubhane. “Sinxusa uhulumeni ukuba asheshise izinhlelo zokugomela iCorona ngaphambi kokuthi isimo sibe simbi kakhulu.” Okhulumela i-EFF uMnuz Vuyani Pambo, uthe abazi ukuthi uhulumeni uhlela ukulubamba kanjani ukhetho olukhululekile nolungachemile uma eqhubeka nokuqinisa imibandela yomvalelandlini kusele izinyanga ezimbalwa kube nokhetho. “Sifisa ukukubeka kucace ukuthi ngeke lube khona ukhetho olukhululekile uma amaqembu ezepolitiki engakwazi ukukhankasa ngokukhululeka, aphinde axoxe nabavoti ngokukhululeka, ngenxa yemibandela yomvalelandlini. “Ukuqhubeka nokhetho ngaphansi kwalolu bhubhane oseluphoqe ukuba sishintshe indlela esiphila ngayo, kuzoncisha abantu ithuba lokuba baxoxe namaqembu ezepolitiki.” Uthe bazoqhubeka nokunxenxa amanye amaqembu ezepolitiki ukuba aseke isiphakamiso sabo sokuba luhlehliswe ukhetho. UPambo uthe okubakhathaza kakhulu ukuthi nohlelo lokugomela iCorona luhamba kancane, nathe kusho ukuthi usuku lokhetho luzofika kusagonywe abantu abancane kakhulu. Okhulumela iDA uNksz Siviwe Gwarube, uthe akuzange kubamangaze ukuthi izwe libuyiselwe esigabeni sesibili somvalelandlini. “Ayikho enye indlela obekungenziwa ngayo ngoba uhlelo lokugomo luhamba kancane. Nakuba sihambisana nokuqiniswa kwemibandela, kepha okubalulekile ukuba kusheshiswe uhlelo lokugoma.”