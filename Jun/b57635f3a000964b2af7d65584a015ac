UZOVELA enkantolo ngoJulayi 1 owesilisa osolwa ngokugwaza abulale unina wengane yakhe nowesilisa abesola ukuthi uthandana naye KwaDabeka, eThekwini. UMnuz Lindokuhle Chiliza (27), obuye aziwe ngoNgwabe, ubhekene namacala amabili okubulala. NgoLwesihlanu uvele enkantolo yeMantshi ePinetown icala lahlehliselwa uJulayi 1. Kusolakala ukuthi ngoLwesithathu ngo-7:30 ebusuku uChiliza, uye lapho kuhlala khona uNksz Nondumiso Gumede (24) ongumfundi kwesinye sezikole kule ndawo. Okhulumela amaphoyisa KwaZulu-Natal, uColonel Thembeka Mbele uthe uChiliza wayesola ukuthi kukhona osethandana noNksz Gumede. “Ube esehamba eya kulo muzi okuhlala kuwo owesilisa okuthiwa ubethandana noNondumiso wabathola bebobabili benoNkosenhle Innocent Ngcobo (27). Wabagwaza bobabili emzimbeni wonke,” kusho uCol. Mbele. Uqhube wathi uNgcobo wakwazi ukuphuma abaleke waya komakhelwane eyocela usizo. Uthe ngesikhathi omakhelwane besamlindise imoto engase ibasize, kwaqhamuka uChiliza wamqedela phambi kwabo ngommese. Kuthiwa uNksz Gumede waphuthunyiswa emtholampilo wendawo okwathi uma efika kwathiwa bese evele eseshonile. Amaphoyisa aKwaDabeka abe esevula amacala amabili okubulala kwaqala uphenyo. “Ngalo lolu suku umsolwa waboshwa eSub 5 wayiswa esiteshini samaphoyisa KwaDabeka lapho afike wabekwa khona amacala okubulala. Satholakala nesikhali asisebenzisa ebulala laba ababili,” kusho uCol. Mbele. 