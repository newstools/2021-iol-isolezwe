Sekujwayelekile ukuthi amaphoyisa asolwe ngamacala enkohlakalo njengoba kulindeleke ukuba elinye iphoyisa livele eNkantolo yeMantshi ngokuthola intshontsho ukuze lishabalalise icala. UConstable Lieukazi Lilly Ndzendze(39) zimkhalele ngoLwesithathu njengoba esolakala ecaleni lenkohlakalo elenzeka ngo-2018. Okhulumela oKlebe KwaZulu-Natal uCaptain Simphiwe Mhlongo uthe uConstable wayasesiteshini samaphoyisa eDurban North. “Wabiza ngasese umsolwa uJaychand Seerpath (51) obhekene necala lokushayela edle amponjwana. Wathi kuye uma engamnika uR4000, bese eletha uR2000 ozoya kumshushisi icala linganyamala,” kusho Ucaptain Mhlongo “Kusolwa ukuthi uSeerpath owayehamba namadoda amabili wawukhokha uR4000  imali enye izobuye ilandele, waze wanezelela ngoR400 wesidlo sasemini owawufunwa uConstable Ndzendze,” kusho uCaptain Mhlongo Uthe icala ladluliselwa koKlebe, uSeerpath waboshwa ngecala lenkohlakalo ngoSepthemba ngo-2019, wabuye waphuma ngebheyili. UConstable Ndzendze usefakwe njengomsolwa wesibili kuleli cala. “Uthole ibheyili kaR500 uConstable Ndzendze kanti kulindeleke ukuthi bavele enkantolo bobabili ngoJuni 7.” Kwenzeka loku nje Isolezwe lisanda kubika ngecala lamaphoyisa amabili uCaptain Khephu Ndlovu weSAPS kanye noCaptain Bonginkosi Dlamini woKlebe abasolwa ngokufumbathiswa isamba semali wumsolwa ecaleni lokusocongwa kukasihlalo wegatsha le-ANC ukuze kuzonyamalala ubufakazi. 