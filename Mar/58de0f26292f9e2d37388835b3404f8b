NONTUTHUKO NGUBANE UNGQONGQOSHE wezokuThutha uMnuz Fikile Mbalula, usezithobile waxolisa ngokubhala kwakhe ku-Twitter adelele abaholi be-ANC. UMbalula ukwenza lokhu emuva kokugxekwa iPhini likaNobhala Jikelele we-ANC uNksz  Jessie Duarte. “NgoMashi 8 2021, ngabhala ku-Twitter ngikhuluma ngoDkt Nkosazana Dlamini Zuma, ngesidlo santambama ayesihambele esasenziwe oweyengumengameli uMnuz Jacob Zuma. Kuleso sidlo kwakumenywe ababeqhudelana esikhundleni  sokuba uMengameli we-ANC. Lokhu kwabukeka njengokulwa neqabane uDlamini Zuma. Kuyishwa futhi ngiyazisola uma ngabe lokhu kuphawula kwami kuvele njengokulwa neqabane uDlamini Zuma. Bengingakuqondile lokho. Ngakho ke ngiyaxolisa kuyena. Ngifisa nokuqinisekisa ukuthi igama lakhe ngeke ngilifake ezimpini zami zezepolitiki,” kusho uMbalula esitatimendeni. Mayelana nakusho ngoMvikeli woMphakathi u-Advocate Busisiwe Mkhwebane, uthe usamile ekutheni uziphathisa okwesibhamu esiqashiwe. “Ngibonile ukuthi u-Advocate Mkhwebane usabise ngokungiyisa enkantolo ngengikushilo ngaye. Ngifisa ukuma kulokhu engikushilo ukuthi uziphathisa okwesibhamu esiqashiwe. Nokuthi ukhathazeke kakhulu ngezindaba zepolitiki kunoma enze umsebenzi wehhovisi lakhe lokuba uMvikeli woMphakathi. Kuwumsebenzi wakhe ukubheka okufunwa abantu kuqala. Ngakho nje ngizimisele ukuba sihlangane naye enkantolo,” kusho uMbalula. 