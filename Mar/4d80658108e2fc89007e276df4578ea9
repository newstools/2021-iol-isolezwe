USADIDEKILE umndeni kamalume odutshulwe wabulawa esemsebenzini wokuhambisa abafundi ezikoleni  kwa-T eMlaza, ngoLwesine ekuseni. UMnuz Siphiwe Ngcobo (43) waseMbumbulu, kuthiwa ubesendleleni  ehambisa izingane ezikoleni ngesikhathi ehlaselwa ngabasolwa abangaziwa okuthiwa bamdubule, washonela endaweni yesigameko. Umfowabo kamufi, uMnuz Mbuso Ngcobo, uthe bewumndeni basakhungathekile ngokuholele ekubulaweni kwakhe. “Besihlala sonke ekhaya. Akakaze angitshele lutho ukuthi kukhona axabene nabo futhi ayikho ingxabano ayibike ekhaya eveza ukuthi kukhona ukungezwani nozwakwabo kulo msebenzi abewenza wokuthutha abafundi. Namanje sisashaqekile ukuthi ngabe yini eholele ekubulaweni kwakhe ngale ndlela?” kusho uMbuso. Uthe umfowabo ubenetekisi athutha ngalo izingane zesikole ezisuka eSiphingo ziya ezikoleni ezehlukene zaseMlaza, waveza ukuthi umsebenzi ubesewenze iminyaka eminingi futhi bekungakaze kube khona akubikayo. “Noma ngingeke ngishaye phansi ngonyawo ngithi abekho abeseke waxabana nabo ngoba nami ngiyazisebenzela ngibuye ntambama okwenza singasitholi isikhathi sokuxoxa esanele, kodwa uma bekukhona okuyinkinga ubezongazisa njengomfowabo,” kuqhuba yena. Uthe ngesikhathi efika endaweni yesigameko, akekho obalandisile ngokwenzekile njengoba bonke abantu abebengunge isidumbu somfowabo bebengazi ukuthi ubulawe kanjani, kanti nezingane abezithwele kuthiwa ziphume zabaleka. Elinye ilungu lomphakathi elihlala ehostela eseduze kwalapho kubulawelwe khona umshayeli nelingathandanga ukudalulwa, lithe bezwe ngokuqhuma kwesibhamu okuthe uma bephuthuma ngalapho siqhuma khona, izingane ezineminyaka engaphansi kweyishumi ebezisemotweni bezithelwe amachaphazelo egazi likamufi. “Abafike kuqala bazivulelile ngoba bezingakwazi ukuvula isicabha semoto sikhiyekile. Laba bafundi bayakudinga ukwelulekwa ngokomqondo,” kusho leli lungu. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseMlaza aphenya icala lokubulala. “Umgilwa ubenamanxeba amaningi okudutshulwa emzimbeni kanti ushonele endaweni yesigameko. Abekho abanye abalimalile kulesi sigameko. Amaphoyisa ayaphenya,” kusho uCaptain Gwala.  