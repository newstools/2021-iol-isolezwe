AMAQEMBU aphikisayo kuMasipala waseThekwini asihlabe asihlikiza isiphakamiso sokuba kugixabezwe amaphoyisa kamasipala ngezigidi zamaRandi  zokusebenza isikhathi esengeziwe. I-DA ne-IFP bathe amaphoyisa alomasipala awakufanele nakancane ukukhokhelwa ngokusebenza isikhathi esengeziwe, bekhala ngokuthi awakaze abonakale enza umsebenzi awukhokhelwayo. Izolo umhlangano wesigungu esiphezulu ulalele isicelo sokuba uhlaka olubhekele amaphoyisa kamasipala lunikezwe uR60 million wokuholela amaphoyisa azosebenza isikhathi esengeziwe kulezinyanga ezinhlanu ezisele zonyaka wezimali. Lokhu kungenxa yokuthi lolu phiko lukhombisa ukuthi luzoyisebenzisa ngokweqile imali yokukhokhela abasebenze isikhathi esengeziwe obeluyabelwe kulo nyaka wezimali ozophela ngoJuni. Amaqembu ashaye phansi ngonyawo athi ngeke aseseke lesi siphakamiso,   ekhala ngokuthi amaphoyisa kamasipala athatha isikhathi eside kakhulu ukufika ezindaweni zezigameko lapho esuke ebizwe khona. Usotswebhu we-DA emkhandlwini, uMnuz Thabani Mthethwa, uthe indlela amaphoyisa aphuza ngayo ukuphendula akukhombisi ukuthi umkhandlu ufaka izigidi zamaRandi ukuholela abasebenza isikhathi esengeziwe. “Ziningi izigameko lapho amaphoyisa kamasipala ephuza khona ukuphendula. Ngizolinganisa nje ngesikhathi kushiswa izitolo edolobheni, kwathatha isikhathi ukuthi amaphoyisa afike. “Okunye okuxakayo ukuthi sathi uma sizwakalisa ukukhathazeka ngemali enkulu ekhokhelwa abasebenzi abasebenze umsebenzi owengeziwe, kwathiwa ingoba bekukade kunomvalelandlini, wonke amaphoyisa kamasipala bekudingeka abe semgwaqweni. Manje ngoba isixegisiwe imithetho yeCorona, kungani sithola isicelo esifana nalesi?” Ohola inguyazana ye-IFP kulo mkhandlu, uMnuz Mdu Nkosi, uthe kuyakhathaza ukuthi amaphoyisa kamasipala awabonakali ekubeni ziningi kakhulu izigameko zokuphulwa kwemithetho okufanele ngabe abhekana nazo. IMeya uMnuz Mxolisi Kaunda, ithe esinye sezizathu ezenza ukuthi amaphoyisa kamasipala asebenze isikhathi esiningi esengeziwe ingoba amaphoyisa ayashoda kanti ziningi izigameko okufanele abhekane nazo. “Kufanele engabe sinamaphoyisa angu-5 000 kepha isibalo sincane kakhulu kunaleso. Ziningi kakhulu izigameko amaphoyisa kamasipala abhekana nazo okubalwa ukudliwa komhlaba, ukubhekana nezinhlangano zosomabhizinisi eziphazamisa imisebenzi kamasipala nokuphelezela abasebenzi bakamasipala abaqoqa udoti eMlaza.”