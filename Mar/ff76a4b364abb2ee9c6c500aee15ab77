INHLANGANO eyengamelo ukhetho KwaZulu-Natal, i-Independent Electoral Commission (IEC), ithi izokwenza isiqiniseko sokuthi ukhetho lohulumeni basekhaya aluphazamisi ukuhlolwa kwabafundi baka-matric. Kulo nyaka ukhetho luzoba ngasekupheleni konyaka, okuyisikhathi lapho abafundi abasuke bebhala ngaso izivivinyo zabo. Ngenxa yokuthi izikole eziningi ziyaye zisetshenziswe njengendawo yokuvota uma kunokhetho, le nhlangano ithi izokwenza isiqiniseko sokuthi usuku lokhetho aluzukushayisana nokuhlolwa kwabafundi. Usuku lokhetho luzonqunywa ungqongqoshe wezokuBusa ngokuBambisana neziNdaba zoMdabu, uDkt Nkosazana Dlamini-Zuma, kanti lolu suku kufanele lube phakathi kuka-Agasti noNovemba. Lolu khetho luyaye lube phakathi nezinsuku. Isikhulu esiphezulu kwa-IEC esifundazweni uNkk Ntombifuthi Masinga, sithe banezingxoxo  noMnyango wezeMfundo ukuzwa ngezinhlelo zomnyango njengoba kusalindwe usuku lokhetho. “Ngeke size siluvume usuku oluzoshayisana nokubhalwa kwezivivinyo zika-matric,” kugcizelela uNkk Masinga, obekhuluma eisithangamini nabezindaba ebesibizwe yile nhlangano ukuzochaza ngamalungiselelo okusingatha lolu khetho. UNkk Masinga uthe bakulungele ukusingatha ukhetho,  lenhlangano igabe ngomshini omusha ezowusebenzisa ukuqhuba ukhetho. Umshini omusha owaziwa ngeVoter Management Device, ungena esikhaleni somdala obuwaziwa ngezip-zips. UNkk Masinga uthe imishini emisha okulindeleke ukuba ifike kuleli ngoMeyi, iphambili kakhulu ngakwezobuchwepheshe, kanti uzokuqeda nya ukuvota kwabantu kaningi. Umshini uzophinde wenze kube lula ukugcina uhlu lwabavoti kusetshenziswa ezobuchwepheshe, nokusho ukuthi akusezukusetshenziswa amaphepha ukugcina lolu lwazi, kepha seluzogcinwa yimishini emisha. UNkk Masinga uthe bazohlola ukusebenza kwemishini ngokhetho lokuchibiyela, njengemanye amalungiselelo okhetho. Njengoba sekuqediwe ukuklanywa kabusha kwama-ward, kuzoba nama-ward angu-31 amasha kulolu khetho. Njengoba lesifundazwe sikulezo ezinesibalo esiphezulu kakhulu sabavoti, uNkk Masinga uthe abakhathazekile ukuthi mhlawumbe lokhu kuzokwenza ukuthi kube nzima ukugcina imithetho ebekelwe ukulwa nokusabalala kweCorona uma sekuqhubeka ukhetho. UNkk Masinga uzwakalise ukukhathazeka ngesibalo esiphezulu sabantu abasohlwini lwabavoti abashonayo. Uthe njalo ngenyanga kushona abantu abaphakathi kuka30 000 no40 000 abasohlwini lokuvota. Njengamanje bangaphezu kuka5.4 million abantu bakulesifundazwe abasohlwini lokuvota.