BASOLA inkantolo abameli ngokugagamela ngemva kokugweba umfundi izinyanga ezintathu ngokuhluleka ukuvela enkantolo, ngecala lokushaya omunye umfundi. Lo mfundi ona-17 obefunda uGrade 11 esikoleni iMathole High eMahlabathini, osamisiwe, uboshwe ngemva kokusabalala kwe-video ezinkundleni zokuxhumana eshaya kanzima omunye nalapho ayeze amdonse ngezimpahla zangaphansi ngoSepthemba wanyakenye, kodwa iNkantolo yeMantshi yaseMahlabathini yamdedela ngesexwayiso. Ngenyanga edlule, bekumele avele enkantolo ngecala lokushaya kodwa kuthiwa akafikanga kanti abazali bakhe bavezela inkantolo ukuthi abamazi ukuthi wayekephi. Inkantolo ikhiphe incwadi egunyaza ukuthi aboshwe, icala lahlelela uMashi 9 okuyilapho inkantolo yalalela khona izizathu ezenze wangafika enkantolo, yasimgweba izinyanga ezintathu. Izazi kwezomthetho ezikhulume neSolezwe  ngalolu daba izolo, zithe inkantolo iqinise kakhulu isandla ngesigwebo. UMnuz Mpumelelo Zikalala weZikalala Attorneys, uthe lesi sigwebo singaliphazamisa ikusasa lomfundi. “Yebo, siyavuma wonile kodwa akulahlwa mbeleko ngokufelwa. Inkantolo bekumele ibheke ezinye izindlela zokujezisa ebezingalandelwa njengokuthi agwetshwe izinsuku ezimbili obekuzomenza ethuke noma ayalelwe ukuthi agcinwe amahora angu-48 njalo ngezinsuku ezandulela ukuthi avele enkantolo. “Isigwebo sinzima kakhulu, kumele inkantolo uma ikhipha isigwebo yenze isiqiniseko sokuthi ingane ayiyiphenduli isilwane kodwa iyayakha,” kusho uZikalala. U-Advocate Bheki Manyathi uthe unesiqiniseko sokuthi inkantolo iyilandelile imigomo, kodwa isigwebo esinikezwe umfundi siqine kakhulu. “Uma ungafikanga enkantolo ngosuku okwakumele ufike ngalo, inkantolo ikhipha incwadi egunyaza ukuthi uboshwe.  Uma inkantolo yeneliseka ukuthi izizathu ozibeka phambi kwekhomishini eyisipesheli esungulelwa ukulalela izizathu zakho zokungezi enkantolo ukuthi azibambeki, kusuke sekusemandleni ayo ukuthatha isinqumo. Kodwa ngokwami, isigwebo esikhishiwe sibe nzima kakhulu,” kusho uManyathi. Uthe inkantolo kumele iqale ibuke ubunjalo becala neminyaka yommangalelwa ngaphambi kokukhipha isigwebo. Uthe ibingamkhipha ngesexwayiso noma imukhokhise inhlawulo ethile okukanye imulengisele isigwebo iminyaka ethile. Ngasohlangothini lokuthi umfundi obekhishwe ngesexwayiso ngaphansi kweso labazali, uManyathi uthe bavezele inkantolo ukuthi abamazi ukuthi ukephi ngakho ibone kungcono ukuthi ithathe isinqumo ngaye njengoba lokhu kukhombise ukuthi uyabehlula. Lo mfundi uzophinde avele ngoMashi 31 enkantolo efanayo. UMnyango wezeMfundo KwaZulu- Natal usemukele isigwebo. UNgqongqoshe walo mnyango, uMnuz Kwazi Mshengu, esitatimendeni esithunyelelwe abezindaba uthe, imjabulisile indlela umthetho oliphathe ngayo lolu daba. “Sinenqwaba yezigameko lapho izingane zixhaphaza ezinye ezikoleni. Ngaphezu kwemikhankaso yethu lapho sisuke sinxusa khona abafundi ukuthi baziqhelelanise nalolu hlobo lokuziphatha, kodwa kukhona abayishaya indiva. Siyathemba ukuthi lesi sigwebo sizothumela umyalezo oshubile, ube yisifundo nakwabanye abafundi abaziphatha ngalolu hlobo. Ngakho siyasemukela isigwebo,” kusho uMshengu. 