AYIKHO inqubekela phambili ekuthuthukisweni  kwabesifazane  uma amadoda esathatha izinqumo abesifazane beqhubeka nokwenza imisebenzi echazwa njengeyabesifazane kuphela. UMengameli  uMnuz Cyril Ramaphosa, usebenzise usuku lokuhlonipha abantu besifazane emhlabeni i-International Women's Day  ngokuthi abonge abesifazane abebebhekene ngqo neCorona ngenxa yokuthi benza imisebenzi emqoka. Uthe sekuphele iminyaka eminingi lugujwa lolu suku ngenhloso yokuthi amazwe omhlaba akhombise ukuthi  ayawubona umsebenzi owenziwa ngabantu besifazane  emikhakheni ehlukene. Uthe kulokhu lolu suku lugujwa ngaphansi kwesimo esingesihle ngenxa yokuthi umhlaba wonke uhlaselwe yiCovid-19. " Abantu besifazane babambe iqhaza elikhulu  ekulweni nokwanda kwaleli gciwane kuleli, sibethulela isigqoko. Abantu besifazane abenza imisebenzi emqoka  abangabahlengikazi, odokotela, amaphoyisa, amasosha nabasebenza emkhakheni wezimo  eziphuthumayo benze umsebenzi omkhulu ,"  kusho yena Umengameli usho lokhu encwadini  yamasonto onke ayibhalela isizwe ayibhale izolo ekhuluma ngezinto ezehlukene. " Ngeke ngikhohlwe ukuzinikela okwenziwe othisha abenze isiqiniseko sokuthi izingane ziyafunda nakuba sibhekene naleli gciwane. Siyababonga abantu besifazane abangothisha, othishanhloko, abafundisa ezikhungweni zemfundo ephakeme nabenza imisebenzi yangaphakathi kulezi zikhungo ebebenza isiqiniseko sokuthi ukufunda kuyaqhubeka,“  kusho uRamaphosa. UNdunankulu waKwaZulu-Natal uMnuz Sihle Zikalala,  uthe uma kukhulunywa ngabantu abadelelekile kuye kufika abantu besifazane kuqala. " Yingakho uhulumeni eqhubeka nokuthuthukisa imithetho esiza ekutheni abantu abangena ngaphansi kwabantu abachazwa njengabadelelekile basizakale,"  kusho yena Uqhube wathi eKZN sebeluqalile uhlelo lokuthi abantu besifazane bahlomule ngo-30%  ezinhlelweni zokuthuthukiswa kosomabhizinisi. “ Ngo-2024 sizimisele ukuthi u50% wemali kahulumeni esetshenziswa kosomabhizinsi inikezwe amabhizinisi aholwa ngabesifazane,”  kusho uZikalala 