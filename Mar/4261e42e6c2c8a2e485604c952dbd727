AYISITHUPHA amaphoyisa abulewe KwaZulu-Natal esikhathini esiyinyanga njengoba ngoMgqibelo kubulawe elinye elidutshulwe ngezinhlamvu ezingu-27. Kuthiwa uSergeant Thamsanqa Mbedu (47) ubesemsebenzini ehamba ngeveni yamaphoyisa iToyota Hilux engamakiwe e-Iniwe, eMpangeni, ebusuku ngo-21:20 Kubikwa ukuthi uvinjezelwe imoto ebipakwe emgwaqweni eduze kwaseDick’s Tavern, wayishayela amalambu aluhlaza efuna iqhele endleleni. Ngesikhathi esalindele kusuke le moto, kuthiwa kuqhamuke umuntu ngemuva kweveni ebihamba uMbedu, baxakazisana okuphethe ngokuthi lo muntu ahoshe isibhamu adubule umufi amahlandla amaningi wabaleka. Ushonele endaweni yesehlo kanti  isibhamu sakhe asitholakalanga. Okhulumela amaphoyisa kuzwelonke, uColonel Brenda Muridili, uthe kuphenywa icala lokubulala, wacela noma ubani ongaba nolwazi ngomsolwa aludlulisele emaphoyiseni. Angabika enombolweni yeCrime Stop ethi: 086 00 10111, imininingwane yakhe iyoba imfihlo. Unina kaMbedu, ongathandanga kushicilelwe igama lakhe, uthe ishone kabuhlungu ingane yakhe, wabuza ukuthi kungani ibisetshenziswa yodwa? “UBheki Cele akaqashe amaphoyisa. Kunikelwa ngezingane zethu ukuba zibulawe. Kuyathalaliswa manje, akwaziwa ubulawe kanjani umntwana wami obesetshenziswa yedwa. Akekho ozongifundisela abazukulu bami manje, ngisele ngedwa,” kusho unina kaMbedu. Phambilini, kubulawe uConstable Mbuso Nzimela, uConstable Mfihloyakhe Ndlovu, uSergeant Makhosaze Mdlangathi noSergeant Mfikelwa Mtolo noCaptain A P Nyawose, owadutshulwa eMkhomazi esendleleni eya emsebenzini. Ibamba likaNgqongqoshe woMnyango wezokuThutha, ukuPhepha nokuXhunyaniswa koMphakathi, uMnuz Kwazi Mshengu, uthe uma kukhona isigebengu esikhipha isibhamu, iphoyisa aligadle kuqala. “Uma isigebengu sikhipha isibhamu sisuke singezodlala kodwa sizodubula sibulale iphoyisa. Ukubulawa kwamaphoyisa ukufaka umunwe esweni uMbuso. Amaphoyisa awazisebenzise izinsiza anikwe zona zokuvikela nokuvikela umphakathi,” kusho uMshengu. UMnuz Blessed Gwala oyilungu lesiShayamthetho le-IFP elibuye libe ngumkhulumeli wayo kwezokuPhepha, lithe kuphezulu ukubulawa kwabantu bonkana ezweni kodwa kuyagqama ukushayeka kwabagcina umthetho okungamaphoyisa. UGwala uthe uhulumeni akasebenzise ezobunhloli athole ukuthi yini edala kubulawe amaphoyisa kangaka futhi kutholwe ababulali. “Iyihlazo indlela abulawa ngayo amaphoyisa. Alikho izwe eliyophila ngaphandle kwamaphoyisa. Izigcwelegcwele izona ezibulala amaphoyisa ngakho oNgqongqoshe noKhomishana bamaPhoyisa kumele bahlale phansi baqhamuke namasu okunqanda lezi gameko,” kusho uGwala. UNkk Sharon Hoosen okhulumela iDA kwezokuPhepha esiShayamthetho KwaZulu-Natal, uthe uNgqongqoshe wamaPhoyisa, uMnuz Bheki Cele, kumele asheshise ethule izinhlelo zokuphepha kwamaphoyisa. “Sekuyisikhathi sokutholela amaphoyisa amakhamera afakwa emzimbeni athenjiswa eminyakeni emithathu edlule. Akusheshiswe uphenyo emacaleni athinta ukubulawa kwamaphoyisa khona kuzoboshwa lezi zigebengu,” kusho uNkk Hoosen. 