UNGQONGQOSHE wamaPhoyisa kuleli uMnuz Bheki Cele uthi uphiko oluphenya amaphoyisa, i-Ipid, luyaphenya ngokufa kowesilisa odutshulwe amaphoyisa ngesikhathi kunemashi yezitshudeni zaseWits University eBraamfontein eGoli izolo. UCele uveze lokhu ngoLwesine ekuseni kulandela ukuvakashela ikhaya likaMnuz Mthokozisi Ntumba (35) odutshulwe kule mashi engeyona ngisho ingxenye yayo. Kuthiwa uNtumba, obesanda kuphothula iziqu zakhe ze-Masters, ushiye emhlabeni inkosikazi nezingane ezintathu, eyodwa yazo esanezinyanga izaliwe. Ebuzwa ngokuziphatha kwamaphoyisa kulo mbhikisho uCele uthe akanancazelo ngokwenzekile. “Ngokubona kwami kunomuntu ovele wavukwa ukuhlanya kodwa ke okwamanje sizodedela i-Ipid yenze umsebenzi wayo, njengamanje abaphenyi basendlini bakhuluma nomndeni. Ngikhulume nabo izolo ngabayalela ukuthi bathole iqiniso ngokwenzekile kulesi sigameko,” kusho uCele. UCele ukuchithile ukuthi basonge izandla ngokungaziphathi kahle kwamaphoyisa ezweni. Uthe i-Ipid inohlu olude lwamacala amaphoyisa aphenywayo nagwetshwayo ngamacala. “Zikhona izinto esizenzayo. Ezinye zazo ukuqeqeshwa kwamaphoyisa ukuthi kumele aziphathe kanjani uma ebhekene nezinkumbi zabantu ababhikishayo,” usho kanje. 