I-ANC kayicacisi ngomhlangano wesigungu esiphezulu okuthiwa ufinyelele kwangqingetshe ngesikhathi sekufanele uthathe isinqumo ngekusasa likaNobhala Jikelele wale nhlangano, uMnuz Ace Magashule. Lo mhlangano wezinsuku ezintathu bekulindeleke ukuthi uphele ngeSonto ntambama, lapho khona uMengameli uMnuz Cyril Ramaphosa, ebezokwethula inkulumo yokuvala. Kepha inkulumo kaRamaphosa igcine ihlehliselwa isikhathi esingadalulwanga ngenxa yokuthi umhlangano ugcine ufinyelela kwangqingetshe. Ngokwemibiko, kuphakame imimoya kulo mhlangano ngesikhathi sekudingidwa umbiko wekomiti elibhekele ukuziphatha kwamalungu ale nhlangano, i-Intergrity Commission. Lo mbiko uphakamisa ukuthi uMagashule ashenxe esikhundleni njengoba ebhekene necala lenkohlakalo yezigidi zamaRandi. Ngokwale mibiko, kwenziwe isiphakamiso sokuthi uMagashule kanye nabanye abaholi ababhekene namacala banikezwe izinsuku eziyisikhombisa ukuba bashenxe ezikhundleni, okuyothi uma bengashenxi bese beyamiswa emsebenzini. I-ANC yathatha isinqumo sokuthi bonke abaholi abathinteka kwinkohlakalo kuyofanele behle ezikhundleni kwingqungquthela yango-2017. Umhlangano ugcine uchithwa singakathathwa isinqumo ngalolu daba. Ebuzwa ngalokhu, okhulumela i-ANC, uMnuz Pule Mabe, uthe i-ANC izokhuluma kuphela ngobekwenzeka kulo mhlangano uma usuphothuliwe. UMabe uthe lo mhlangano owaqala ngoLwesihlanu ubuzoqhubeka ngo-7 ebusuku izolo. UMabe uthe bagcine bengakwazanga ukuqeda ngeSonto ngenxa yomthamo omkhulu wemibiko ebekufanele isigungu esiphezulu siyicubungule. “Ngicabanga ukuthi isigungu esiphezulu senza iphutha lokweya isikhathi ebesidingeka ukuze sikwazi ukucubungula yonke imibiko ethulelwe umhlangano. “Bekufanele sibhekane nodaba lokusabalaliswa komgomo, ukulwa nokusabalala kobhubhane iCorona, imali yokuxhasa izitshudeni, umbiko we-Intergrity Commission kanye nodaba lokuqokwa kwamalungu amasha kwithimba lesikhashana elihola i-ANCYL. Ngakho besisiningi kakhulu isikhathi ebesidingeka.” UMabe uthe zonke izinqumo ezithathwe kulo mhlangano zizomenyezelwa kwisithangami sabezindaba angacacisanga ukuthi sizoba nini. Bekulindeleke ukuthi kuphinde kube nomdonsiswano uma lolu daba seluqhubeka nokuxoxwa. I-ANC ingaphansi kwengcindezi yokuba ithathe isinqumo ngalolu daba njengoba seluhlale ezithebeni zomhlangano wesigungu esiphezulu isikhathi eside ngaphandle kwesinqumo. Amalungu esigungu esiphezulu ahlukene phakathi ngalo njengoba kukhona abamesekayo uMagashule kanti abanye bakholelwa ekutheni uMagashule kanye nabanye abaholi ababhekene namacala, kufanele behle ezikhundleni.