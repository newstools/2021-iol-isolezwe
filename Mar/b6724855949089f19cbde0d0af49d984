USHAYA amakhala umphakathi waseSigodini, eMid-Illovo ngokubekwa komfowabo wenduna esanda kushona ukuthi kube uyena oqhubeka lapho kugcine khona umfowabo. Kusolwa Inkosi uLangalasembo Mkhize ngokubeka uMnuz Tu Dlamini ezintanjeni ngemva kokushona kukamfowabo uMnuz Bhekise Dlamini ngoJanuwari nonyaka. Umphakathi uthi isikhundla sobuduna akulona ifa futhi ufuna ukuba nezwi ekuqokweni komuntu ozowuphatha. Ngakulonye uhlangothi kuthiwa inkosi ithi akungaxhanyazelwa, akungajahwa ukuthi kubekwe enye induna ekubeni kusanda kushona uDlamini ngokugula. Amalungu omphakathi abuthane ehholo lomphakathi ngeSonto ezobhunga ngalolu daba kodwa ayifikanga inkosi okuthiwa iyadunguzela ngemva kokushaywa isifo sohlangothi.. Ilungu lomphakathi elixoxe naleli phephandaba, lacela ligodlwe igama lalo, lithe uDlamini wayenamakhansela amathathau asebenzisana nawo manje kusele elilodwa okumele ngabe kukhushulelwa lona esikhundleni sokuba induna. Ubale uMnuz Bongani Luthuli owasula, uMnuz Moses Mbewu Mthembu oshone ngonyaka odlule njengoba sekusele uMnuz Samuel Ndlela othwelwe wumphakathi ngeqoma. Kuthiwa uNdlela bese esebenze nenduma eshonile iminyaka ebalelwa kwengu-20 futhi uyaziqonda izinto ezenzeka emphakathini. “Inkosi ayisisusele lomuntu embekile ifake uNdlela. Ubamba kanjani uDlamini obekade engeyona ingxenye yomkhandlu wenduna. Umphakathi kumele uvunyelwe ube nezwi ezintweni ezithinta wona,” kusho ilungu lomphakathi. UNdlela akatholakalanga ukuba aphawule ngalolu daba. Iphini likasihlalo wendlu yobukhosi bakwaMkhize, Embo Thumini, uNksz Martha Shezi uthe uDlamini ubambile esikhundleni  ukuze alekelele inkosi edunguzelayo. Uthe inkosi inelungelo lokubeka induna efuna ukusebenza nayo. “Akekho oqokwe ngokugcwele kulesi sikhundla. Inkosi ithe kuzoke kumiwe kancane ukubekwa kwenduna entsha ngoba kusanda kushona uDlamini. Nayo iyadunguzela njengoba yashaywa yisifo sohlangothi,” kusho uNksz Shezi ngamafuphi. Okhulumela uMnyango wezokuBusa ngokuBambisana neziNdaba zoMdabu, uMnuz Senzelwe, uthe umnyango awaziswanga ngalolu daba kodwa wakubalula ukuthi inkosi inelungelo lokuqoka induna efuna ukusebenza nayo. “Izinduna ezamakhosi. Umkhandlu wenkosi uno-40% wabantu abasuke bekhethwe umphakathi kuthi u-60% uqhamuke ebukhosini,” kusho uMzila. 