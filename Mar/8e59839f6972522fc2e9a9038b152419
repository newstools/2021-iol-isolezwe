NONTUTHUKO NGUBANE SEBEZOKWAZI ukukhankasa nokuba nemihlangano osopolitiki njengoba uMengameli Cyril Ramaphosa, ememezele ukuthi izwe selizoba ngaphansi kwesigaba sokuqala esivumela ukuthi kube nemihlangano. URamaphosa ethula inkulumo ngesimo seCovid-19 ezweni izolo ebusuku, umemezele ukuthi izwe liyasuswa esigabeni sesithathu, liya kwesokuqala. Lokhu kusho izindaba ezimnandi kwabemicimbi yobumnandi, abamabandla, nosopolitiki abebevalelekile njengoba kuzoba nokhetho lohulumeni basekhaya. “Ikhabhinethi ihlangene namhlanje (izolo) yabe isithatha isinqumo sokuba kwehliswe isigaba sisuka kwesithathu sokuvalwa kwezwe siya kwesokuqala. Lokhu kusho ukuthi kunemithetho ezoxegiswa ngaphansi kwalesi sigaba,” kusho uRamaphosa. Ngokwemithetho exegisiwe uthe: “Isikhathi esingavumelekile ukuba abantu bahambe ngaphandle uma kunezimo eziphuthumayo kuzoba, phakathi kwamabili (12) kuya ku-4 ekuseni.” Ukuhlangana kwabantu kuzovunyelwa, kubalwa imicimbi yezenkolo, yezepolitiki, yesintu neyokugcebeleka. Kwizindawo zokuhlanganyela kuzovunyelwa ngaphakathi ukuba kuhlangane abantu abangu-100, ngaphandle abangu-250. Uma indawo incane, kumele kungagcwali ngaphezu kuka-50%. “Imilindelo, nemicimbi eyenziwa emuva kwemingcwabo ayivumelekile,” kusho uRamaphosa. Izindaba ezizoba zinhle kwabadayisa utshwala namabhizinisi katshwala ukuthi sebezosebenza ngokujwayelekile. “Utshwala buzodayiswa ngokwamalayisensi okusebenza kwalezo zindawo, kodwa abukho utshwala obuzodayiswa ngesikhathi esingavunyelwe ukuhamba kwabantu (12 ebusuku kuya ku-4 ekuseni),” kusho uRamaphosa. Uthe bathathe lesi sinqumo ngoba bebona isimo sesingcono kakhulu. “Ukushona kwabantu, ukungeniswa kwabantu ezibhedlela kuyehla kakhulu. Kuleli sonto eledlule nje babengaphansi kuka-10 000 abatholwe benegciwane, ngenyanga edlule bebengu-40 000 abatholwe benegciwane. Ekupheleni kukaDisemba bangu-90 000 abantu abatholakala benegciwane. Uma ubheka uyabona ukuthi izibalo ziyehla kakhulu. Ngenxa yalesi simo esigcono, isizwe sesingakwazi ukuxegisa eminye imithetho,”  kusho uRamaphosa. Kodwa uthe ukufakwa kwezifonyo kuseyimpoqo, uma uhamba emphakathini ungasifakile ungaboshwa ubhadle ejele. “Imithetho yonke yokuphepha kumele siyilandele ukuze sizohlale siphephile,” kusho uRamaphosa. URamaphosa uthe imingcele engu-33 evaliwe isazovalwa, eminye engu-20  okumanje ivuliwe, isazoqhubeka isebenze. Izikhumulo zezindiza ezinhlanu ezizosebenza kuleli okubalwa iCape Town, King Shaka, O.R Tambo, esaseMpumalanga (Kruger) neLanseria. “Konke lokhu sikwenza ukufukula umnotho wethu ofadabele. Abantu kumele babuyele emsebenzini. Amabhizinisi amaningi athwele kanzima, abanye abantu abasebenzi. Emakhaya amaningi bayayizwa ingcindezi yokungakwazi ukufeza izidingo. Yingakho siqhube ezinye izinhlelo zokulekelela okubalwa isibonelelo sabangasebenzi,” kusho uRamaphosa. Uthe yize bazi ukuthi ezinye zalezi zinhlelo bezilekelela kodwa ngeke ziqhubeke unomphela. Uthe balindele ukuba osomabhizinisi nezinkampani ziqale ukusebenzisa izinhlelo zazo ebezingakwazi ukuzisebenzisa ngoba izwe belikwesinye isigaba sokumvalelandlini. “Ukwehliswa kwesigaba akumele lokhu kubukwe njengendlela yokwenza noma yikanjani ngoba kusekhona uvalo lokuthi isivuvu sesithathu kungenzeka sihlasele. Sibonile ngonyaka odlule kwenzeka lokhu. Igciwane libhebhetheka kakhulu emuva kokwehlisa isigaba. Kumele siqhubeke siqikelele,” kusho uRamaphosa. 