UNGQONGQOSHE weMfundo ePhakeme uDkt Blade Nzimande, uveze ukuthi iNational Student Financial Aid Scheme (NSFAS) ibeke uR42.1 billion ukuxhasa izitshudeni ezikhungweni zemfundo ephakeme kulo nyaka. Izolo uNzimande uthe akusilo iqiniso ukuthi uqale ukukhuluma ngodaba lokushoda kwemali kulo nyaka kwazise uqale ngonyaka odlule ngesikhathi ebona isibalo sezitshudeni ebezifunda u-matric. “IKhabhinethi iphasise ukuthi kwengezwe imali kwiNSFAS ukuze izitshudeni zifunde. Le mali izothathwa kwezinye izinhlelo zomnyango ukuze ixhase izitshudeni. Imali yokuxhasa izitshudeni nguR42.1 billion, isuka kuR36 billion. Lokhu kusho ukuthi asikho isitshudeni esixhaswe wuNSFAS esingeke sifunde. Ngicelile nokuthi izikhungo zemfundo ephakeme zilule isikhathi sokubhalisa kuze kube sekupheleni kwesonto elizayo,” kusho uNzimande. Amazwi akhe afakazelwe wuNgqongqoshe osabambile ehhovisi likaMengameli uNksz Khumbudzo Ntshavheni, othe kuqondanile ukuthi ngoLwesithathu bekunombhikisho eWits kanti neKhabhinethi idingida udaba lokuxhaswa kwemfundo ephakeme. Udlulise amazwi enduduzo emndenini kaMnuz Mthokozisi Ntumba okukholakala ukuthi ushone emuva kokudutshulwa ngamaphoyisa embhikishweni wangoLwesithathu.  “Sicela amaphoyisa azibambe uma esemibhikishweni, angasebenzisi izinhlamvu zangempela ukuhlakaza abantu. Sikhalisana nomndeni kaNtumba obengubaba wezingane, umyeni nomsebenzi woMnyango wezokuHlaliswa kwaBantu,” kusho uNksz Ntshavheni. UNzimande uthe izitshudeni zizothola isibonelelo sokuthenga izinsiza zokufunda ezingu-5 200 kulo nyaka, waveza ukuthi ezinye izikhungo zizosebenzisa imali yeNSFAS ukuthengela izitshudeni ama-laptop. Imali yokuphila izoba wuR15 000 bese ebhekelele izigameko ibe wuR2 900. Imali yokugibela izoba wuR7 500 kwizitshudeni ezingahlali eduze kwezikhungo ezifunda kuzo. Abafunda e-Unisa nasemakolishi iNSFAS izobaxhasa. UNzimande uveze ukuthi bawu-578 468abafundi ababhale  u-matric nyakenye, abangu-210 820 baphase ngeBachelor, abawu-156 600 baphasa ngeDiploma kwathi abawu-79 117 baphasa ngeHigher certificate. Uthe amanyuvesi akuleli anezikhala eziwu-184 315, okusho ukuthi abanye kufanele baye emakolishi. Ziwu-67 863 izitshudeni ezizongena emikhakheni yamakhono ashodayo eNingizimu Afrika, eziwu-16 647 zizokwenza i-Engineering, eziwu-17 161 zizokwenza iLife and Physical Science, eziwu-10 155 zenze iHuman health, eziwu-943 zenze i-Animal Science, eziwu-211 zenze iVeterinary science bese eziwu-22 746 zifundele ubuthishela.