OWAYENGUMENGAMELI wezwe uMnuz Jacob Zuma, welule isandla wacela abaNtwana baseNdlunkulu ukuthi beze nakuyena ukuzocela usizo uma behlangabezana nezingqinamba njengoba sekukhotheme uHlanga LoMhlabathi. UZuma ubekhuluma esigodlweni seSilo KwaKhethomthandayo, KwaNongoma izolo. Uthe yize engasekho kuhulumeni kodwa uzimisele ukusiza ngoba unesifiso sokuthi kuhlale kunokuthula eNdlunkulu. "Njengoba ngingasasebenzi nje, nginesikhathi sonke njengoba sengihlala ngizothela ilanga. Sengizwa ngisho nobumnandi balo njengoba ngize ngijike nalo okusho ukuthi nginesikhathi sonke," kusho UZuma. Uthe iSilo senze okuningi sabuyisela nabantu emasikweni abo. Uveze ukuthi kunzima kuwona wonke umuntu ukukhothama kweSilo, ngoba ngisho ukuza eNdlunkulu bekumnandi ukuza kukhona sona, wathi uma uza singasekho, ungathi uzokwenzani? UmNtwana uMbonisi Zulu ubonge ngokukhethekile uNgqongqoshe wezeMpilo kuzwelonke, uDkt Zweli Mkhize, obekhona izolo athe ubezibambele mathupha ukulapha iSilo ngesikhathi sisesibhedlela. Uthe njengomuntu aziyo ukuthi umatasa, akazi usithathephi isikhathi sokunakekela uNgangezwelakhe ngendlela abezinikele ngayo, wathi bayabonga kakhulu. UNgqongqoshe wezokuBusa ngokuBambisana nobuHoli boMdabu, uDkt Nkosazana Dlamini Zuma, uthe iSilo besithanda bonke abantu futhi bekulula ukuxhumana naso. Uveze ukuthi besikwazi ukuxoxa nawo wonke umuntu kungakhathalekile ukuthi ukuliphi izinga lempilo ngoba besingababukeli abantu baso phansi. UNdunankulu waKwaZulu-Natal, uMnuz Sihle Zikalala, uthe iSilo besiyisibani sawo wonke umuntu futhi sisebenzisana kahle nawo wonke amaqembu. Uthe besingagcini ngokusebenzisana namakhosi akuleli kuphela kodwa nawamanye amazwe. Uqhube wathi senze nesiqisekiso sokusebenzisana kahle phakathi kukahulumeni nobuholi bomdabu. KwaKhethomthandayo izolo kufike neqembu lebhola AmaZulu FC ukuzobhonga emswaneni ngokukhothama kweSilo. Abanye abebekhona iphini likaSihlalo we-ANC esifundazweni uMnuz Mike Mabuyakhulu, ongqongqoshe abehlukene okubalwa uMnuz Ravi Pillay, Jomo Sibiya, umholi we-IFP uMnuz Velenkosini Hlabisa obehamba nabanye abaholi baleli qembu. 