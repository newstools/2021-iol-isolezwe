KUBOSHWE umfana oneminyaka engu-16 ngecala lokubhaxabula ingane yakubo eneminyaka eyisishiyagalombili eSt Faiths, eMabheleni, ePort Shepstone. Ingane igama layo engeke silidalule ukuyivikela, izithombe zayo inemivimbo esabekayo emzimbeni zifakwe umakhelwane kwiFacebook, obekhala ngokuthi ihlukunyezwa ngunina ongayizali nezingane zakhe. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseMehlomnyama avule icala lokushaya ngenhloso yokulimaza. “NgoFebhuwari 27, kunemibiko eyafika esiteshini yokuhlukunyezwa kwengane eMabheleni. Amaphoyisa anikela khona ahlangana nowesifazane owathi ungunina wengane. Wawabikela ukuthi le ngane ishaywe enye ngethawula. Wathi udaba uzolixazulula. Izolo (NgeSonto), kufike olunye ulwazi emuva kokuba kusatshalaliswe izithombe ezinkundleni zokuxhumana. Amaphoyisa abuyele kulo muzi afike athatha ingane yayiswa kosonhlalakahle. Kube sekuboshwa umfana oneminyaka engu-16, oyisihlobo. Udedelwe esandleni somzali, uzovela enkantolo ngoMashi 4. Ingane (8) izobe isinikwa unina oyizalayo,” kusho uCapt Gwala. Umndeni wale ngane, wakoninalume ukhuluma neSolezwe,  uthe ubonga umakhelwane obikile ngalesi simo njengoba bebengenalo ulwazi ngaso. Umakhelwane Isolezwe elikhulume naye ngeSonto, igama lakhe eligodliwe, uthe bese kuyimizamo yakhe yesibili ukuba azame ukuthola unina wale ngane. “Into abebeyenza ingane, ibishaywa emadolweni, kugcine ezinqeni. Ngifice ingane ihamba ngezinqa. Emathangeni ibolile. Uyabona ukuthi ishaywa zonke izinsuku. Ngabona ukuthi kumele ngingenelele. Ingane ngibe sengiyithatha ngashutha izithombe, ngatshela abantu abadala. Kwashayelwa ucingo amaphoyisa,” kusho lo makhelwane. Uthe amaphoyisa afika ngoMgqibelo akhuluma nonina wengane ongayizali abe esejika. Uthe ukhethe ukufaka kwiFacebook ukuthola umndeni wengane, wakoninalume. Isolezwe ngeSonto, lixhumane noninalume wengane naye ongeke adalulwe. “Sitholene nomakhelwane, sisizwe yiwo uFacebook. Sizama ukuyoyilanda, ibuyele ekhaya. Ngibuhlungu kakhulu ngengikubone kwiFacebook. Uyise wengane sithola ukuthi wabikelwa ngalokhu kodwa wangenza lutho nokuyinto ebuhlungu ngoba ingane samnikeza ngenhliziyo emhlophe. “Ingane wanikezwa ngesihle ngoba ugogo wengane obehlala nayo eshone engozini yemoto. Ubevele eyifuna ingane, ngoba unina wayo ubamba amatoho. Sibonga zona izinkundla zokuxhumana ngoba besingeke sazi ukuthi kwenzakalani,” kusho uninalume wengane. USihlalo kwisifunda Ugu kwi-IFP, uMnuz Sfundo Ngwane, uthe nabo balusukumele lolu daba emuva kokuzwa ngalo. “Siyashaqisa lesi sigameko, ikakhulukazi ngoba amaphoyisa silindele ukuba avikele izingane nabesifazane. Ukube udaba lwengane aluzange lisukunyelwe, bekungagcina kukubi kakhulu. Kumanje sizoqinisekisa ukuthi ithola ukulashwa nokuphepha okufanele,” kusho uNgwane. UNgqongqoshe wezokuThuthukiswa koMphakathi eKZN, uNkk Nonhlanhla Khoza, usigxekile lesi simo, wathi bazolandelela ukuthi ingane ithola usizo. UMnuz Kwazi Mshengu obambe kwesikaNgqongqoshe wezokuPhepha esifundazweni, uthe bazosebenza ngokubambisana noMnyango kaNkk Khoza ukwenza isiqiniseko sokuthi lolu daba lubekwa phambili.