USHAQEKILE umphakathi waseMagagadolo, KwaCeza emuva kokutholwa kwesidumbu okungesengane yentombazane enezinyanga eziwu-17 sikhishwe amehlo, sigcotshwe nemithi emilenzeni. Isolezwe lithole ukuthi ingane yabikwa wumndeni wayo emaphoyiseni ukuthi idukile ngoLwesihlanu kwathi ngeSonto kwatholakala isidumbu sayo. Kuthiwa ngabo 9 ekuseni  yayidlala nezinye izingane zakubo egcekeni. Kuthe unina esebiza izingane ukuba zizodla wabona ukuthi ayikho yona nokuthe uma ebuza ukuthi ikuphi kwatholakala ukuthi ezinye izingane aziyazi. Ube eseqala ukuyibheka watshela nabomndeni kodwa lutho ukuyithola baze bayobika emaphoyiseni. Omunye osondelene nomndeni kodwa ocele ukungadalulwa ngenxa yesihluku esenzeke enganeni, uthe bashaqekile ngokwenzeke kule ndawo yabo  bayaqala ukukubona. “Sisathukile ngobulwane obungaka obenziwe enganeni enezinyanga eziwu-17. Sesithemba ukuthi igazi lomuntu liyakhuluma, siyathemba uzovela obala owenze lesi senzo. Ibingakwazi nokuhamba le ngane kuyacaca ukuthi kunesigilamkhuba esiyebile,” kuchaza yena. Uthe ingane bayibheka kusukela ngoLwesihlanu nangoMgqibelo bengayitholi. Kuthe ngeSonto babiza umthandazi ofike wabakhomba ukuthi abayobheka ehlathini elingezansi komuzi. “Sithe uma sesibheka ngezansi komuzi sabona uphaqa wengane eyayiwugqokile, sathi uma siqhubeka sibheka sathola isidumbu sayo sikhishwe amehlo, sigcotshwe imithi emilenzeni. Siphatheke kabi ngalesi senzo,” kusho  yena. Uthe babe sebebiza amaphoyisa athathe isidumbu avula necala. UCol Thembeka Mbele wamaphoyisa KwaZulu-Natal usiqinisekisile lesi sigameko wathi amaphoyisa aKwaCeza aphenya icala lokubulala. Uthe okwamanje akekho oboshiwe kodwa amaphoyisa ayaqhubeka nophenyo. Ibamba bukhosi lakwaButhelezi, uMnuz Mpikayise Buthelezi lithe bashaqekile ngalesi senzo ngoba siyaqala ukwenzeka endaweni. “Ngibize umhlangano ozoba ngoLwesithathu ozophenya ukuthi wubani obulale ingane. Umhlangano uzoba KwaDamba khona lapha eMagagadolo. Ngiyaqala ukubona isihluku esinjena kule minyaka ewu-61 esengiyiphilile. Ngiyafisa ukutshela isizwe ukuthi singazijeziseli abasolwayo kodwa sinike amaphoyisa ithuba. Umhlangano ngiwubizele nokuthi ngikhulume nesizwe ngoba uma uzwa izinkulumo ezikhulunywayo uyabona ukuthi umndeni uzolimazana,” kusho uButhelezi.