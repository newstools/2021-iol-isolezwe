UKHUNGATHEKILE umndeni womshayeli we-Uber okutholakale isidumbu sakhe sinamanxeba okudutshulwa esiswini ePlatt Drive, eSiphingo, eThekwini, ngoLwesihlanu ebusuku. Isidumbu sikaMnuz Ntuthuko Goba (30) kuthiwa sitholwe egcekeni lomuzi womuntu kanti ubegcine ukubonakala ephila ngesikhathi eyolanda umgibeli eMlaza. Imoto abehamba ngayo, iPolo, kubikwa ukuthi itholakale ngoLwesihlanu eGolokodo, eFolweni, isikhiswe inombolo yayo, ibhethri nediski yelayisensi. Umufi, ongowokudabuka KwaNgcolosi, ngaseHillcrest, ubephinde abe ngumsebenzi ehhovisi lakwaRoad Accident Fund. UMnuz Dumisani Bhengu oyilungu lomndeni kaGoba, uthe basashaqekile ngalesi sehlakalo futhi abanalo ulwazi ngokuholele ekutheni kubulawe  isihlobo sabo ngale ndlela. “Njengamanje simatasa ngezinhlelo zokufihla uNtuthuko ngakho-ke besicela nisinike isikhathi sokuzila. Asinazinsolo ngokwenzekile futhi akukho esingathi siyakwazi,” kubeka uBhengu. Unina wengoduso kamufi, uNkk Nokuthola Mlotshwa, uthe indodakazi yakhe ixhumane nomufi ngocingo oyazise ukuthi ulibangise eMlaza lapho ebeyolanda khona umgibeli ombize nge-App. Uthe indodakazi yakhe igcine isihluleka wukuxhumana nomufi njengoba ucingo belungasangeni nhlobo. “Bebelokhu beshayelana ucingo uNtuthuko (umufi) noYolisa (ingoduso) ngoLwesihlanu njengoba wayemtshele ukuthi uhambo lwakhe lubheke ngaseMlaza. Sisola ukuthi ubulawe ngabantu abebeduna imoto nabebezenza abagibeli. Akekho umuntu abengazwani naye ngoba ubenomusa kakhulu futhi ehlonipha yingakho nje singasoli sitha,” kubeka uNkk Mlotshwa. Eqhuba uthe, ufisa amaphoyisa aphenye ngaleli cala ukuze abathinteka kulo bajeze. Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko sokutholwa kwesidumbu sowesilisa. “Kuvulwe icala lokubulala esiteshini samaphoyisa eSiphingo. Amaphoyisa asaphenya,” kubeka uCap Gwala. Kwenzeka lesi sigameko nje, ngoJanuwari 23 kwatholakala isidumbu somshayeli we-Uber waseMthwalume, silahlwe ezinkundleni zemidlalo eLindelani. Umdonsiswano wabamatekisi nabashayeli bama-Uber usuholele ekutheni kube nokungahoshelani njengoba kunemibiko yokuthi kunososeshini abavala izimoto, abathi zisebenzisa imizila yabo. Phakathi kwemizila okukhalwa ngayo nesishiye abagibeli abaningi behlukumezekile, kubalwa owaseMlaza naKwaMashu. Umphathi wehhovisi leSantaco KwaZulu-Natal, uMnuz Sfiso Shangase,  uthe izimoto ze-Uber zilambisa nomalume abathutha izingane zesikole, ziphinde zithathe amakhasimende abo nasezinxanxatheleni yezitolo. Uthe iSantaco ayihambisani nokushaywa, ukuhlukunyezwa okanye kubulawe abashayeli balezi zimoto kodwa akubekwe imigomo ezozilawula. “Sibuya kwiLekgotla kuzwelonke ebhunge kabanzi ngokusebenza kwalezi zimoto ozithola yonke indawo. Laba bantu kumele ngabe banezimvume zokusebenza kodwa uhulumeni uyabavumela basebenze ngaphandle kwazo. Sitshelwe ukuthi kunomthetho sivivinywa ozolawula ukusebenza kwalezi moto ezilimaza umsebenzi nhlangothi zonke,” kusho uShangase. 