ASALE nezingubo abezigqokile amalungu omndeni waseRiverdene, eNewlands West okuthiwa ushe wangqongqa  izolo ekuseni, ngemumva kwelangabi okusolwa ukuthi lidalwe wukuqhuma kukagesi ekamelweni. Kuthiwa kulo muzi  obunamagumbi okulala amathathu, ithoyilethi, ikhishi negumbi lokuphumula, bekunomfana wakhona  oneminyaka engu-21 ngenkathi kugqamuka ilangabi.  Kuthiwa lo mfana uvuke umlilo obusuka kwelinye lamakamelo okulala, usushisha isicabha sekamelo abelele kulo.  Omunye umakhelwane ozwe umfana ememeza ecela usizo, kuthiwa uphuthumile wazama ukukhipha i-burglar gaurd lewindi aphume ngalo (umfana). Abezicishamlilo kubikwa ukuthi bafike endaweni yesigameko usushe waphela umuzi okubikwa ukuthi ayikho neyodwa impahla ekhishiwe kuwo. UMnuz Mxolisi Xulu ongenye yamadodana alo mndeni, uthe ubengekho kubo, eKwaMashu ngenkathi ethola umyalezo ngokusha komuzi. “Umshana ubeyedwa ngenkathi kusha kodwa ngenhlanhla wasizakala ngemumva kokumemeza ecela usizo. Mina ngifike esekhishwe ngewindi ekameleni abelele kulo, indlu isishe yonke yaphela nya,” kubeka uXulu. Eqhuba uthe, yize kushabalale konke obekusendlini babonga ukuthi umshana wakhe uphume  engenamyocu elangabini elicishe laqeda ngaye. Uthe umuzi usha nje uyise ubengekho esemakhaya ehambe ngoLwesihlanu, bambikelile ngokwenzekile wabuya indlu isishe yonke. UMnuz Bruce De Gier wabezicishamlilo, uthe ithimba labo  liphuthume ngabo-7 ekuseni kulo muzi lafika  sekonakele kakhulu. “Ithimba lethu lifike esekhishiwe umuntu obesendlini ngenkathi kuqala umlilo. Sibe sesicisha lapho bekusasha khona  ngoba lo muzi siwufice usushe waphela,” kubeka uDe Gier. Imizamo yokuthola ikhansela lendawo, uNksz Gugu Zulu ayiphumelelanga njengoba ucingo nomyalezo elithunyelelwe wona ligcine lingawuphendulanga. 