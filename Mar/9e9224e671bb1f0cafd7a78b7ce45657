KHETHA  SANGWENI LIQALE phansi icala lombango wobuholi be-IFP elizongena maduze eNkantolo eNkulu eMgungundlovu. Isolezwe ngeSonto libone amaphepha enkantolo aveza ukuthi angu-13 amalungu e-IFP abopha iqembu lawo ekhala ngokhetho lobuholi esiFundeni oLundi, athi kaluhambanga kahle. Kusolwa ukuthi kwaba nesikhekhelembane esashaywa ukuze kunqobe othile abe ngumholi. Leli phephandaba libone nenombolo yecala emaphepheni,  anesigxivizo senkantolo, bese kuba nombhalo owazisa bonke abathintekayo ngaleli cala. Leli phephandaba libone amaphepha akhomba ukuthi icala lingena ngoMashi 25 ngoLwesine. Okhulumela i-IFP uMnuz Mkhuleko Hlengwa ukuqinisekisile ukuthi iqembu liyaboshwa, wathi kodwa udaba luhlehlile ngeke lusangena ngoLwesine. “Sengathi kunezinto ezithile okufanele bazilungise emaphepheni abo laba abasibophayo, kwase kuphoqa ukuthi udaba luhlehlele ukuphela kuka-Ephreli. Siyazethemba ukuthi sizokwazi ukuphendula kahle enkantolo sinqobe,’’ kusho uHlengwa. Uthe iqembu limile ekutheni konke kwenzeka ngendlela engqungqutheleni yasoLundi futhi kuzovela enkantolo. Ebuzwa ngalabo ababophe iqembu nezinyathelo abazothathelwa zona, uHlengwa uthe iqembu lihlonipha umsebenzi wenkantolo kodwa uma sekuphelile konke kuyobe sekuxoxwa sekuphume nesinqumo enkantolo. Leli phephandaba lithole ukuthi amalungu eqembu ayelufakile udaba ekuqaleni enkantolo kwaba sengathi luyalungiswa ezinhlakeni zeqembu, kodwa lwabuye lwabuyiselwa enkantolo ngoba benganelisekile abamangali. UHlengwa kulokho uthe luke lwahoxiswa enkantolo kodwa kwakuyinto eyenziwe ngabamangami neqembu alazi ukuthi babaluhoxiseleni ngoba selubuya nje. Ngasohlangothini lweqembu bayisithupha abantu ababekwe ukuthi bamangalelwe,  owesikhombisa yiqembu i-IFP uqobo lwalo. Phezulu eqhulwini kwabazophendula enkantolo wuMnuz Siphosethu Ngcobo onguNobhala we-IFP, uMnuz Xolani Ngwezi , uMnuz Alco Ngobese, Mnuz Mpikayise Buthelezi, Mnuz Bhekinkosi Richman Buthelezi, Mnuz Wilson Mfana Ntshangase bese kuvala IFP. Abafake icala enkantolo kubukeka sengathi bayalibalekela iphephandaba njengoba imizamo yokubathola ingaphumelelanga. Kodwa imithombo ithi bayesaba ukwaziwa baphume emaphepheni.