UNGQONGQOSHE weMfundo ePhakeme, iSayensi nezobuChwepheshe ukhuza abafuna ukuqhuba umkhankaso wabo wokuvala thaqa amanyuvesi besebenzisa igama lakhe. UDkt Blade Nzimande uthi akulona iqiniso okushiwo inyunyana emele izitshudeni ethe akafuni ukuhlangabezana nezimfuno zayo. UNzimande ucele abaholi beSouth African Union of Students (SAUS) ukuba bahlukane nokusenga ezimithiyo ngenhloso yokuqhuba umkhankaso wokuvala amanyuvesi. “Akulona iqiniso okushiwo iSAUS  ukuthi angifuni ukuhlala nabo phansi kuxoxwe ngokufunwa yizitshudeni,” kusho uNzimande. Uthe uhlanganile nabamele izitshudeni ngaphambi kokuba nezithangami zabezindaba ezimbili, esasimayelana nokuxhaswa kwezitshudeni nesokuqala konyaka wezemfundo u-2021. UNzimande uthe wayiphendula iSAUS kweyayikufuna ikubhale phansi futhi uzoba nomhlangano nabaholi bayo ngempelasonto. UNzimande uthe uyasiqonda isimo somnotho esintengayo nomthelela weCovid-19 kokubili okulethe ubunzima uma kuza ekuxhasweni  kwezitshudeni namanyuvesi. Umnyango uthi kungalesi sizathu uNzimande namaphini oshansela bawo wonke amanyuvesi awu-26 eNingizimu Afrika bezibophezele ngokuqhamuka nohlelo lokususa umthwalo wemali emahlombe ezitshudeni. “Emhlanganweni wami namaphini oshansela sivumelene ngokuthi sizoqhubeka nokuxoxa nezinhlaka ezimele izitshudeni ukuze siqhamuke nesisombululo kwingqinamba ebakhona uma kubhaliswa, futhi kubhungwe nangemali. Ngale mihlangano kukhona amanyuvesi asefinyelele ezivumelwaneni nobuholi bezitshudeni,” kusho uNzimande. Kuvunyelwane nangokuthi kuzosungulwa ithimba ngokushesha elizobhekana nezinselelo ezikhona mayelana noxhaso olunikwa izitshudeni. Kuzobhekwana nalezo zihibe ezingase zithikameze ukuqala konyaka wokufunda u-2022. Kuzoqhanyukwa nohlelo olungenazihibe lokuxhasa izitshudeni ngemali yokufunda. 