INHLANGANO yezeMpilo emhlabeni iWorld Health Organisation (WHO), ithi umgomo weCovid-19, okhiqizwa yinyuvesi yase-Oxford ngokubambisana  ne-AstraZeneca, uphephile amazwe awaqhubeke agome abantu ngawo. UDkt Magaret Harris okhulumela iWHO, usho lokhu ngemuva kokuthi kuke kwaba nezigameko zabantu abambalwa base-Europe okuthiwe babe nezinkinga zokungahambi kahle kwegazi emithanjeni  ngenxa yokuphazamiseka okwenzeke ngemuva kokuthi begome ngalo mgomo. Amanye amazwe ngemuva kokuzwa lokhu abe eseyakumisa ukusabalalisa lo mgomo kodwa iWHO, ithi amaphaphu phansi ngoba lo mgomo uphephile. UDkt Harris uthe ososayensi basalokhu beqhubeka beyihlola imigomo yeCovid-19,  okwamanje abukho ubufakazi obuhlanganisa le migomo nezinkinga zezempilo ezibikwe kulabo bantu abambalwa okubikwe ngabo. "Kumele siqhubeke nokusebenzisa umgomo. Okumele sikwenze njengamanje ukuthi njalo sihlale siqaphile ukuthi umgomo uphephile, uma kukhona okusolwayo ngawo sikuhlole sithole ubufakazi. Kuyasijabulisa ukuthi  kunabantu  abasola sengathi umgomo ubanike inkinga kusho ukuthi isabambe ngakho sonke sisawuqaphile okuyinto edingekayo " Inyuvesi i-Oxford icashunwe kweminye imithombo yezindaba ithi abukho ubufakazi bokuthi ukungahambi kahle kwegazi kubantu abathize kudalwe umgomo abagome ngawo. Ithe isibalo sabantu okuthiwa banale nkinga sincane kakhulu uma kubhekwa abantu abagonywe ngalo mgomo. Kubantu abangu-5 million abagonywe e-Europe, abangu-30 babe nenkinga yokuvaleka kwemithambo yegazi. Abakhiqizi be-AstraZeneca bathumele isitatimende kwabezindaba izolo, bethi ukuhlolwa kwabantu abangu-17 abagonywe ngomgomo wabo kukhomba ukuthi uphephile. “Sithanda ukuqinisekisa umphakathi ukuthi umgomo wethu uphephile futhi uhlale uhlolwa ngososayensi zikhathi zonke ukuze kuqinisekiswe ukuphepha kwawo. Ukuhlolwa kwakamuva kwenziwe ngabantu abahlala e-Europe, kukhomba ukuthi lo mgomo awuwengezi amathuba okuthi imithambo yegazi icinane ingalihambisi kahle igazi noma ukuyilimaza ngandlela thize,” kusho isitatimende. 