UPHIKO lwezokuShushisa (NPA) KwaZulu-Natal,  luthi lugabe ngobufakazi obuqinile ecaleni elethweswe iPhini likaSihlalo we-ANC esifundazweni, uMnuz Mike Mabuyakhulu. Umholi kaKhongolose ubhekene necala lenkohlakalo maqondana nomcimbi iNorth Sea Jazz Festival, ngesikhathi esengungqongqoshe wezokuthuthukiswa komnotho nezokuvakasha esifundazweni. Uzinikele koKlebe ngoFebruawri 2018 wase ethweswa amacala. Icala likaMabuyakhulu lizoqala ukuqulwa ngoSepthemba 6 nonyaka eNkantolo eNkulu eThekwini, kanti kulindeleke ukuthi zishukane kuze kuyoshaya u-Okthoba 6 nonyaka lapho liyosongwa khona icala. UMqondisi wezokuShushisa KwaZulu-Natal u-Advocate Elaine Zungu, uthe bayazethemba ukuthi bazoshushisa ngempumelelo kuleli cala. “UMbuso usulungele ukuqulwa kwecala yingakho nje selubekiwe nosuku. Idokodo likhomba ukuthi sinobufakazi obuqanda ikhanda obuthinta bonke abasolwa, siyethemba sizoshushisa ngenkulu impumelelo. Ofakazi bethu esizobabiza bazolandisa inkantolo bacela ku-15,’’ kusho u-Advocate Zungu. Kusolwa ukuthi uMabuyakhulu kusolwa ukuthi wagoduka namaqatha omngenandlini kaR300 000, kanti kuthiwa nomcimbi awubanga khona kodwa imali yakhishwa bahlukaniselana. Akaboshiwe yedwa kodwa kunabanye abasolwa oMnuz Desmond Khalid Golding owayeyinhloko yomnyango owawuphethwe wuMabuyakhulu, wuMnuz Ceaser Walter Mkhize wezinkampani iSoft Skills Communications 100 CC ,yiShaka Holdings neMaqhoboza Traders. Kukhona noNksz Zandile Nonjabulo Mbongwe, ongomunye wabaphathi beMaqhoboza Traders noNkk Nothando  “Mamgo’’ Zungu oke waba wumsakazi odumile kwiGagasi FM, ongumnikazi wenkampani Ishashalazi Productions CC. Omunye wabasolwa ovelayo wuMnuz Mabheleni Leewas Ntuli, usomabhizinisi odumile wenkampani iSuper Size Investement 20 CC11, wuNkk Nonhlanhla Brenda Ninela nomyeni wakhe uMnuz Mzwandile Basil Ninela bona bangabanikazi benkampani Ishinga Holdings, kukhona noNksz Ntokozo Ndlovu wenkampani iDMD Capital. UMabuyakhulu uyivale ekugcineni ungumsolwa ongunombolo 16. Into edala uhlu lufike ku-16 wukuthi izinkampani ezibaliwe zazimela njengabasolwa kanti nabanikazi bazo bazimele. Esewonke angu-77 amacala ababhekene nawo kubalwa awenkohalakalo, wukuwaka, wukukhwabanisa nawokushushumbisa imali. UMabuyakhulu ungaphandle ngebheyili kaR 50 000 kanye nabanye abasolwa kuleli cala.