ININGI lodokotela abasebenza ezibhedlela zikahulumeni KwaZulu-Natal bakhathele emuva kokusebenza kanzima ngenxa yeCovid-19. USolwazi Bonga Chiliza weNyuvesi yaKwaZulu-Natal, ngoLwesibili ubehlanganise ongoti bezifo ezithinta ukuphazamiseka ngkomqondo bakule nyuvesi abenze ucwaningo bebheka izinga lokukhathala labasebenzi bezempilo kuleli kanye negcindezi yomphefumulo elethwe ukufika kwegciwane iCorona. UDkt Seeda Paruk owungoti emkhakheni wezifo ezithinta ukuphazamiseka ngokomqondo nangokomphefumulo, i-psychiatrist, obuye afundise lesi sifundo e-UKZN, uthe ukukhandleka ngenxa yomsebenzi kubasebenzi bezempilo okudalwa ukusebenza amahora amade nokusebenza ngezinsiza ezingenele, ezweni lonke bekungu-80%. Uthe ucwaningo lwakamuva abalwenze ngesikhathi sekuhlasele iCovid-19 kuleli, luveze ukuthi kuphindaphindekile ukukhathala kubasebenzi bezempilo, kanti ngaphezu kwalokho, bese kukhona novalo lokuthi bazobhekana kanjani nalolu bhubhane? "Lolu cwaningo luveze ukuthi u-46% wonesi kuleli ukhathele ngenxa yokusebenza kanzima ngesikhathi salolu bhubhane kanti u-40% wabasebenzi bezempilo kuleli unenkinga efanayo. U-59% wodokotela abasebenza ezikhungweni zikahulumeni abakhathele. Uthe lokhu kukhathala kwabanye kuhambisana nengcindezi yomphefumulo. Uqhube wathi ngesikhathi kufika iCovid-19, odokotela nabasebenzi bezempilo abaningi bebenokwesaba ukuthi bazobhekana kanjani naleli gciwane abebengazi ukuthi kumele lilashwe kanjani? "Inkinga yokukhathala nengcindezi yomphefumulo kubasebenzi bezempilo  akuyona inkinga yakuleli kuphela kodwa inkinga ebhekene nabasebenzi bezempilo emhlabeni," kusho yena. Uthe ngokujwayelekile, ukukhathala kubonakala ngokuthi umuntu obezimisele futhi ewuthanda umsebenzi wakhe azizwe engasawuthandi, ezwakale esekhuluma ngokwesula emsebenzini, acasuke masinyane. Uthe kodwa lokhu ngeke kuchazwe ngokuthi yisifo okwamanje ngoba inhlangano yezempilo emhlabeni ayikakubheki ukukhathala kwabasebenzi bezempilo njengesifo. USolwazi Suvira Ramlall uthe ngonyaka odlule, kunethimba longoti abeluleka ngokomphefumulo abaqale uhlelo lokusiza ozakwabo mahhala. Uthe njengamanje, kulolu hlelo kunongoti abalinganiselwa ku-500  abazinikele ukusiza ozakwabo kuleli, mahhala. Uthe KwaZulu Natal bangu-30 abantu asebeke bacela usizo kuleli thimba kusukela ngoMeyi kuze kube manje. "Leli thimba linezingqinamba ezifana nokushoda kwe-wifi ukuze liluke abadingayo online , ngakolunye uhlangothi, akulula ukuthi kuhlanganwe ngenxa yemibandela yeCovid-19. Yize leli thimba linezingqinamba, likwazile ukubona u-64% wabantu abacele usizo ngalesi sikhathi," kusho yena. UDkt Pete Milligan uthe okumele abasebenzi bakwenze ngalesi sikhathi, ukuzinakekela uma kudingeka ukuthi benze izinto ezizokwehlisa ingcindezi bazenze, ngoba uma belokhu beqhubeka besebenza bebe bezizwa ukuthi bakhathele, bazogcina sebegula.