UMBUSO unike owayeyimeya yeTheku uNkk Zandile Gumede nasolwa nabo amaphepha anohlu lwamacala angu-2 786 abathweswe wona ngezinsolo ezimayelana nokukhwatshaniswa kwethenda yokuqoqwa kukadoti kaR430 million ngo-2016/17. UNkk Gumede, imenenja kamasipala weTheku uMnuz Sipho Nzuza nomkakhe uNkk Bagcinile Nzuza, owayeyikhansela uMnuz Mondli Mthembu nabanye abangu-18 okukhona amakhansela nezinkampani  bavele enkantolo yamacala emali eThekwini izolo. Amakhulu abalandeli bakaNkk Gumede,  abebegcwele ngaphandle kwenkantolo beqhamuka ezifundazweni ezehlukene bezomeseka bathe lena yindlela yokumnqanda ekutheni angabuyeli ekubeni usihlalo we-ANC esifundeni iTheku. Bathi izimbangi ziyatatazela, zinovalo ngoba ziyazi ukuthi uma kungase kuthiwe kuba nengqungquthela yokukhetha ubuholi kusasa, uyozidlela amahlanga uNkk Gumede ngoba amagatsha e-ANC eThekwini asamfuna ekutheni ahole. Bekukhona nabelaphi bendabuko  nabaholi bamabandla ehlukene. Imantshi uDawn Soomaro ilidlulisele enkantolo eNkulu eThekwini icala okulindeleke abasolwa bavele kuyo ngoJuni 14 nonyaka ukuze kwenziwe izendlalelo zokuqulwa kwecala.  Okhulumela abalandeli bakaNkk Gumede, uMnuz Ntando Khuzwayo uthe bajabule ngoba icala selinenqubekela phambili. Uthe bekubacasula ukuhlehliswa kwecala uMbuso njengoba ngo-Ephreli bekuzobe kuphela iminyaka emibili kwaboshwa uNkk Gumede ngaleli cala. “Besifuna liqhubeke icala ukuze abasolwa bezokwazi ukugeza amagama abo. Sizokweseka i-ANC lana. Ayikho into evimba umama (Nkk Gumede) ekutheni akhethwe abe usihlalo, esingangabazi ukuthi uzoba uyena,” kusho uKhuzwayo.   