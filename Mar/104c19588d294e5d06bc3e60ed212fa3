UMNDENI wakwaButhelezi eDlamini eSoweto, ufuna ubulungiswa njengoba uthi washaywa amaphoyisa namasosha ngesikhathi sikathaqa ngonyaka odlule. Lo mndeni kwavela ukuthi ngalesi sikhathi ngonyaka odlule wangenelwa amaphoyisa abasola ngokuba nephathi,  nangokuphuza ekubeni utshwala buvaliwe ukudayiswa. Kuthiwa amaphoyisa afike avulela ngenduku kuwo wonke umuntu owayekuleli khaya. Ngokusho kwelungu lomndeni uMnuz Sakhile Buthelezi (40),  kwafika iphoyisa elalisebenza ophikweni lwe-VIP protection. UButhelezi uthe abantu ababashaya babefake imifaniswano ye-SA National Defence Force (SANDF),  iJoburg Metro Police Department (JMPD) namaphoyisa i-SAPS. Imizamo yabo yokuvula amacala esiteshini saseMorok, ayizange iphumelele. “Sasatshiswa ngokuthi nathi sizovulelwa amacala ngoba sasinomcimbi futhi siphuza utshwala. Sacela ubufakazi kodwa kwafana nokuthi sithela amanzi emhlane wedada ngoba akekho owasilalela,” kusho uButhelezi. Umndeni wabe usuthinta uphiko oluphenya amacala enziwa amaphoyisa i-Independent Police Investigative Directorate (Ipid). Ethintwa okhulumela i-Ipid uNksz  Ndileka Cola, uthe:“I-Ipid iyaluphenya udaba, umndeni ubulokhu waziswa ngecala,. UButhelezi uthe: “Kuleli sonto kuyophela unyaka sashaywa, akukho okwenzekile. Akekho oboshiwe. Uma sibuza kuthiwa abe-SANDF abasebenzisani nabaphenyi. Esikufunayo ubulungiswa. Sashaywa ngoMashi 29 kuyiSonto.” Endlini uthe kwakukhona yena, intombi yakhe uSiphelele Mngqibisa, umfowabo uSimangaliso, intombi yakhe eyayizithwele inezinyanga ezintathu uNokuthula Zungu, nendodakazi yakhe eneminyaka engu-12 uSilindile. 