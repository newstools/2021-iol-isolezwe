UMENGAMELI Cyril Ramaphosa usexolisile kubaholi bomdabu ngokungabonisani nabo ngaphambi kokuthi uhulumeni uthate ezinye izinqumo  ukulwa nokusabalala kobhubhane iCorona. Izolo uRamaphosa uvumile ukuthi kwaba yiphutha ukuthi uhulumeni angabonisani namakhosi ngaphambi kokuthi kuthathwe ezinye izinqumo ezaba nomthelela ekugcinweni kwamasiko. Ethula inkulumo ePhalamende izolo evula indlu yabaholi bomdabu, uthe ezinye zalezi zinqumo zathathwa kuphuthunywa, isikhathi singekho sokuthi kuxoxwe nazo zonke izinhlaka ezithintekayo. “Kwesinye isikhathi izinto zenzeka ngokushesha, kuthathwe izinqumo sekuphuthunywa. Lokho kuholela ekutheni kuthathwe izinqumo kungaboniswananga nabanye abantu okufanele bathintwe. “Lokhu kwenzekile ngesikhathi silwa neCorona, lapho sithathe izinqumo ezibe nomthelela ekugcinweni kwamasiko, njengesiko lokusoka, ngaphandle kokubonisana namakhosi. Izikhalo zenu zizwakele.” URamaphosa unxuse amakhosi ukuba angasabi ukukhuluma uma ebona sengathi ezinye zezinqumo ezithathwa uhulumeni, zibukela phansi ubuholi bomdabu. “Ubudlelwano bethu nobuholi bomdabu bubaluleke kakhulu. Singenza noma yini ukuze sibugcine. Sifuna ukwakha ubudlelwano obuqinile nobuholi bomdabu. “Ukuba nobudlelwano obuqinile nabaholi bomdabu, kwenza kube lula ukuthi sithole izisombululo ezinkingeni ezibhekene nemiphakathi.” URamaphosa uncome igalelo lobuholi bomdabu ngesikhathi sokubheduka kobhubhane iCorona, wathi babambisana nohulumeni kule mpi yize noma babengathintwanga ngaphambi kokuthathwa kwezinye zezinqumo. “Abanye benu bebesekhaleni lokulwa nokusabalala kwalolu bhubhane. Abanye benu bebeyingxenye yokuthengwa kwezinsiza zokulwa nokusabalala kwalo. Abanye benu bebesebenzisana nabezenhlalakahle besiza abebekhahlanyezwe ukubheduka kwaleli gciwane.” URamaphosa unxuse ukuba amakhosi abe yingxenye yokulwa nokuhlukunyezwa kwabesifazane nezingane. Uphinde wanxusa laba baholi ukuba babe ingxenye yemizamo yokudala amathuba omnotho ezindaweni ezisemakhaya.