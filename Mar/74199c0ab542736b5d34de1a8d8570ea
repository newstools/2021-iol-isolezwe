IPHOYISA lase-Oakford Village, Osindisweni ngaseVerulam ebelisebenza esiteshini saseNanda kuthiwa lidubule inkosikazi yalimala kanzima lase lizingqokloza ngesibhamu lafa, liphuma komalume walo kade kunomcimbi, ngeSonto ntambama. Kuthiwa umufi, uSergeant Nkosi  Nyathi (39) obekade ehlangene nomndeni wakhe eNgonweni, eNdwedwe ngalolu suku, ufike kwakhe ntambama wadubula umkakhe,  uNkk Wendy Nyathi (34) ngemumva kwengxabano okungaziwa ukuthi idalwe yini. Iphoyisa kuthiwa liphendule isibhamu lazingqokloza ngaso ngemumva kokudubula umkalo. Umufi ozidubule ekhanda, kubikwa ukuthi uphelele endaweni yesigameko. Unkosikazi wakhe olimale kanzima uphuthunyiswe esibhedlela. Elandisa umfowabo omncane kamufi, uMnuz Mzokhona Nyathi, uthe umfowabo abebehlezi naye komalume, ubengakaze akhombise ukuthi kukhona inkinga anayo ngenkathi behlangene. Uthe namanje basamangele ngesenzo sakhe engakaze athi vu ngobekungamphethe kahle emoyeni. “ Umama uthole ucingo luvela kumfowethu ngemuva kwehora ehambile  komalume. Enkulumeni yakhe ( umufi)  umtshele ukuthi usethathe isinqumo ngafuna ukukwenza wabe esevala ucingo. Umama ube esengifonela ethi asiphuthume  emzini wakhe  ngoba kukhona okungahambi kahle,” kubeka uNyathi. Eqhuba uthe, bafike sekonakele, umfowabo eselele phansi. Unkosikazi wakhe obelimele, elele eceleni kwakhe. “ Siyazibuza ukuthi kungani enze lesi senzo umfowethu  kodwa asiqhamuki nazimpendulo njengoba ebengumuntu onomoya ophansi. Asikaze nangelilodwa ilanga sizwe kuthiwa kuke kwaba nomsindo phakathi kwakhe nenkosikazi,” kubeka yena. Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko somlisa ozibulale ngemumva kokudubula owesifazane. “ Kuvulwe idokodo lokufa komuntu necala lokuzama ukubulala esiteshini samaphoyisa aseVerulam. Amaphoyisa asaphenya,” kubeka uCapt Gwala. 