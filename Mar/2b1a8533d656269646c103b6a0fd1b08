SIKHULU isililo emindenini yamadoda amabili abengonogada besiqiwi sikaMasipala weTheku, iSilverglen Nature Reserve, eChatsworth adutshulwe ngoyaba lwezinhlamvu ashona ngoLwesine ekuseni. UMnuz Cyril Mduduzi Hlafuna (47) waseQoloqolo, eMthwalume noMnuz Jabulani Gwacela (36) waseMvutshini, ePort Shepstone badutshulwe ngabo-8 ekuseni ngesikhathi behamba ngeveni kamasipala, bejikeleza isiqiwi begadile. Yomibili imindeni ikhaliswa wukuthi ayibikelwanga ngemva kwesehlakalo, izidumbu zize zayiswa emakhazeni. Imindeni ithi ize yaziswa ngokushona kwamalungu ayo ngoLwesihlanu kusihlwa. UNkk Nokwazi Gwacela oyinkosikazi kaGwacela, uthi ubikelwe ngo-4:15 ntambama yiphoyisa lomkhandlu elaligada isiqiwi nomyeni wakhe, kudala. Bashonele endaweni yesehlakalo njengoba abahlaseli kuthiwa bathathe isikhwama semali sikaGwacela nesibhamu somsebenzi sikaHlafuna. UNkk Gwacela uthi ubengamtholi usuku lonke ocingweni umyeni wakhe nemiyalezo engayiphenduli, waze wafonela leli phoyisa ukuze limnike inamba yocingo kaHlafuna. “Iphoyisa likhihle isililo langibuza ukuthi bengingakezwa lutho yini ngoba lona alikwazi ukungitshela lutho. Ngigcizelele ukuthi lingitshele, lasho ukuthi umyeni wami noHlafuna badutshuliwe. Ngididekile ngangazi ngenzenjani, ngathumela ubhuti wami nomfundisi esiqiwini bayothola kwenzekeni, baziqinisekisa ukuthi akasekho umyeni wami,” kusho uNkk Gwacela ekhihla isililo. UGwacela ubeqashe eWelbedacht East, eChatsworth. Ushiye emhlabeni abantwana abane. UMnuz Musa Duma ongumzala kaHlafuna, uthe umufi ubeyinsika yekhaya, baziswe ngabasebenzi bomkhandlu emva kuka-7 ebusuku ngosuku lwesehlo. Ukhala ngokuthi izidumbu zisuswe endaweni yesigameko zayiswa emakhazeni, bengaziswanga lutho bewumndeni. “Ubafo ubehlala ngaphakathi esiqiwini kusukela eqala lomsebenzi ngeminyaka yo-2001. Ushadelwe ngoDisemba 2019. Ushiye umakoti esemncane nabantwana abathathu,” kusho uDuma. UDuma ugxeke umkhandlu ngokwehluleka ukuqinisa ezokuphepha kwabasebenzi bawo. Uthe abakwazi kwenza lutho ngamalungiselelo omngcwabo ngoba iphoyisa alifuni nomazisi kamufi lithi uyizibithi. IMeya yeTheku uMnuz Mxolisi Kaunda, isigxekile lesi sigameko yadlulisa amazwi enduduzo emindenini yabashonile. UKaunda unxenxe amaphoyisa ukuba asheshise uphenyo ukuze kuboshwe abasolwa. Wathi izigameko zalolu hlobo azijwayelekile, waseyalela ukuba kuqiniswe ezokuphepha kuzona zonke iziqiwi zabo. “Sicela noma ngubani ongaba nolwazi mayelana nesigameko ukuba asinikeze lona emaphoyiseni ukuze kuboshwe abasolwa,” kusho uKaunda. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseBayview aphenya amacala amabili okubulala. Uthe abashonile bebenamanxeba okudutshulwa emzimbeni futhi bahlonzwe njengabashonele endaweni yesehlakalo. 