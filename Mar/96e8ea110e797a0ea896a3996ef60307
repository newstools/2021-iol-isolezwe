KUSEKUDE ukuthi iNingizimu Afrika ifinyelele esibalweni sokugoma u-67% wabantu ukuze bavikeleke kwiCovid-19. UNgqongqoshe wezeMpilo uDkt Zweli Mkhize, uthe bangu-73 047 abasebenzi bezempilo asebegonyiwe kusukela kufike umgomo wokuqala ongu-80 000 okhiqizwe iJohnson&Johnson. Owesibili umgomo ongu-80 000 ufike ngempelasonto. "Kusekunngi okumele kwenziwe ukuze kusheshiswe ukugonywa kwabasebenzi bezempilo. U-70 000  isibalo esincane kakhulu uma sibheka ukuthi abasebenzi bezempilo okumele bagonywe bangu-1.5 million," kusho yena. Usho lokhu nje izibalo zakamuva ezikhishwe umnyango wakhe zikhomba ukuthi isibalo sababulawe yileli gciwane kuleli sesifinyelele ku-50 077. Abahaqwe yigciwane bangu-1 513  959. Abakamuva abashonile bangu-84, abahaqwe yigciwane bangu-566. Umqondisi wenhlangano yezempilo emhlabeni uDkt Tedros Ghebreyesus,  wakhipha umyalelo wokuthi amazwe omhlaba agome abasebenzi bezempilo ezinsukwini zokuqala zonyaka ezingu-100. UDkt Michael Ryan umqondisi wophiko lwezimo eziphuthumayo kule nhlangano , uthe iCovid-19 ngeke inqotshwe kulo nyaka kodwa amazwe angakwazi ukwehlisa izibalo zabantu abashonayo nabalaliswa ezibhedlela. “Njengamanje igciwane ilona elisasilawula. Okumele silwe nako ukulivumela ukuthi lizishintshe nokuthi babe baningi elibagulisayo baze badinge ukulaliswa  ezibhedlela noma bashone ngoba ngeke sikwazi ukuliqeda kulo nyaka,” kusho uDkt Ryan. Khonamanjalo iPhini likaMengameli wezwe, uMnuz David Mabuza, lithe lizokwenza isiqiniseko sokuthi akubi nenkohlakalo ekusabalalisweni komgomo weCovid-19. UMabuza owuSihlalo wekomiti loNgqongqoshe ababhekele iCovid-19 , usho kanje ngesikhathi evakashele esikhungweni esigcina imigomo iBiovac  Institute, eseMidrand izolo. Ebuzwa ukuthi ngabe elakuleli lisazowuthola yini umgomo okhiqizwa iPfize,r uthe usazofika. UNgqongqoshe ehhovisi likaMengameli, uNksz Khumbudzo Ntshavheni, uthe  kusalandelwa imithetho yokugunyazwa kwemithi ngePfizer. IPhini likaNgqongqoshe wezeMpilo uDkt Joe Phaahla, ebuzwa ukuthi kungani uhulumeni efuna kube nguye kuphela obhekana nokuthengwa kwemigomo, uthe izinkampani ezikhiqiza imigomo yeCovid-19 yizona ezibeke umbandela wokuthi zifuna kube uhulumeni othenga imigomo kuzo. "Emazweni amaningi umgomo weCovid-19 uthengwa uhulumeni ngoba abakhiqizi bomgomo yibo ababeke lowo mbandela.“ UMnuz Morena Makhoana oyisikhulu kwaBiovac, uthe lesi sikhungo saqala ukusebenza ngo-2003 sigcina imigomo yezingane esetshenziswa ezikhungweni zezempilo zikahulumeni. "Eminye imigomo egcinwa kulesi  sikhungo ikhiqizwa kuso lesi sikhungo egatsheni laso eliseCape Town. Ngakho sinolwazi lokuthi imigomo igcinwa kanjani. Umgomo iJohnson& Johnson ufikele kulesi sikhungo wagcinwa isikhashana wase uhanjiswa ezikhungweni zokugoma ezifanele."