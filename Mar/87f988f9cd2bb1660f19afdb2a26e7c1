LIDEDELIWE ibhungu (17) elisolwa ecaleni lokubulawa kukadawabo kanozinti weKaizer Chiefs neBafana Bafana, u-Itumeleng Khune, uMapula okutholwe isidumbu sakhe sishe sangqongqa egumbini lakhe lokulala ngeledlule. Leli bhungu bekulindeleke ukuthi livele enkantolo yezingane eVentersdorp ngoMsombuluko kodwa lagcina lingavelanga kulandela isinqumo seNational Prosecuting Authority (NPA) sokuthi lingashushiswa. INPA eNorth West, ithe iqoke ukuthi libuyiselwe emaphoyiseni idokodo ukuze kuqhutshekwe nophenyo njengoba bungekho  ubufakazi obuqanda ikhanda obuthinta lo mfana kuleli cala. Umsolwa, osebuyele ekhaya, uboshwe ngoLwesihlanu ngemumva kokutholakala  kwesidumbu sikaMapula sishe sangqongqa ngoLwesine egumbini alala kulo. Igumbi likamufi kubikwa ukuthi lingaphandle komuzi wakubo, eTshing Extension 2, ngaseVentersdorp eNorth West. Ngemuva  kokutholwa kwesidumbu sikaMapula,  amaphoyisa aqala uphenyo ngomlilo owashisa igumbi lakhe. Okhulumela amaphoyisa eNorth West uLieutenant-Colonel Adéle Myburgh, ukuqinisekisile ukuboshwa kwaleli bhungu ngoLwesihlanu. Ebuzwa ngobuhlobo phakathi kukamufi nomsolwa, uMyburgh uphendule wathi: “Okwamanje angeke ngikwazi ukuveza eminye imininingwane ngaye ngoba izodalula ukuthi ungubani.” UMyburgh uthe,  selokhe kutholwe isidumbu sikadadewabo kaKhune, kunamalungu omphakathi aseshaye abanye abantu emphakathini ebasola ngokuba nesandla ekufeni kwakhe (umufi). Uthe kunamacala amibili okushaya ngenhloso yokulimaza asevuliwe kodwa abanye abashayiwe baqoke ukungayi emaphoyiseni.