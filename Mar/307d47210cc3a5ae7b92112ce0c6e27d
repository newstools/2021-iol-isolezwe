OSOLWA ngokuba ngungqondongqondo ekuboshweni kwetulo lokubulawa komkhangisi wengqephu, uTshegofatso Pule, owabulawa ekhulelwe, unqatshelwe ibheyili. UMnuz Ntuthuko Shoba (32), ubevele eNkantolo yeMantshi yaseRoodepoort ngoLwesihlanu. UShoba wadalulwa wumbulali kaTshegofatso osanda kuzivumela enkantolo, uMuzikayise Malephane,  ukuthi nguyena owayemqashile ukuba abulale umufi owayesenezinyanga eziyisishiyagalombili ekhulelwe ingane yomsolwa. Kuqhume imikikizo, kwakhala namakhwela ezithamelini ngesikhathi iMantshi uDelize Smith inqabela uShoba ibheyili. Ithe umsolwa akakhombisi ukuthi ngeke angakwazi ukumelana nokuqulwa kwecala futhi asikho isizathu esinqala esingamenza anikezwe ngebheyili. Kuhluleke ngisho umsolwa esezithethelela ngokuthi okumenza acele ibheyili kaR2 000 wukusaba ukwenzakaliswa ejele, emuva kokuthola izinsongo zokubulawa esitokisini kodwa yamchitha kanjalo imantshi. UMalephane ugwetshwe ngesonto eledlule iminyaka engu-20 ngecala lokubulala neminyaka emihlanu ngokuvimba ukusebenza kobulungiswa, ukutholwa nesibhamu nezinhlamvu okungekho emthethweni. Esegwetshwa waveza ukuthi wayeqashwe nguShoba ngoR70 000 ukuba abulale umufi ngoJuni nyakenye. UShoba uzophinde avele enkantolo ngoMashi 25 ukuze icala lakhe ludlulele enkantolo enkulu. 