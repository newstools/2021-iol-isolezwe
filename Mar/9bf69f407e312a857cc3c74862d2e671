SEKUQALILE ukubhalisela umqhudelwano weMaths wezikole zamabanga aphansi kuleli oxhaswe ngabakwaNestle Nespray. Lo mqhudelwano okuhloswe ngawo ukukhulisa izinga lokucabanga  ngasohlangothini lokubala nokuxazulula izinkinga kwiMaths, wemukela abafundi kusuka kuGrade 4 kuya kuGrade 7 kanti izikole ezifisa ukungenela kuthiwa sezingabhalisa kuze kube uLwesihlanu okuwusuku lokugcina lokubhalisa. AbakwaNestle Nespray banxuse zonke izikole ukuthi zibhalise, kulandela impumelelo yalo mqhudelwano wanyakenye okuthiwa wangenelwa yizikole ezevile ku-1 000 ezinabafundi abangaphezu kuka-90 000 abavela ezindaweni ezihlukene ezweni lonke. Kuthiwa lo mqhudelwano ugqugquzela abafundi ukuthi bakwazi ukuzicabengela, ukuxazulula izinkinga nokucabanga bajule, kanti waqala ngo-1977. Ngo-2020, isikole esaba nafundi abaningi abangenela lo mqhudelwano i- Beaumont Primary (Western Cape) kanti iSweet Valley Primary (Western Cape) yona yaba isikole esinabafundi abenza kahle kakhulu kuwona. Isikole esikuQuintile 1 esinabafundi abenza kahle kakhulu esaseNorth West, i-Abana Primary.  KuQuintile 2 yiNyanda Primary yaKwaZulu-Natal, kuQuintile 3 kwayiMbaliyethe Primary yaKwaZulu-Natal, kuQuintile 4 iLaerskool Die Poort yaseGauteng kwathi kuQuintile 5 kwayiSweet Valley Primary. Izikole ezifisa ukungenela nonyaka kumele zithinte uThabo kwi- e-mail ethi: ramaboeat@samf.ac.za noma uPatrick kwethi: rasehwetep@samf.ac.za zicele ifomu lokungenela. 