KWENZIWE isiphakamiso sokuthi uMnyango wezeMpilo KwaZulu-Natal ufakwe ngaphansi kweso lomlawuli. Lesi siphakamiso senziwe emva kokwethulwa komunye umbiko womcwaningi mabhuku oveze ukuthi isimo asisihle kulo mnyango. Lo mbiko othulelwe umhlangano wekomiti elibhekele ukusetshenziswa kwemali yomphakathi esiShayamthetho saKwaZulu-Natal, iStanding Committee on Public Accounts, ngoLwesihlanu, uveze ukuthi umnyango ulahlekelwe izigidi zamaRandi ngenxa yokungalandelwa kwemithetho ekusetshenzisweni kwesabelo-mali sawo. Lo mnyango uphinde wathola umbiko onogcobho, kanti sekunesikhathi eside wagcina ukuthola umbiko ongenagcobho. Umbiko womcwaningi mabhuku uNksz Tsakani Maluleke, uthole ukuthi lo mnyango usebenzise  uR1.4 billion ngendlela engekho emthethweni, waphinde wasebenzisa uR91 million ungagunyaziwe. UNksz Maluleke uzwakalise ukukhathazeka ngesikweletu esiphezulu okufanele umnyango usikhokhele abafaka izicelo zokunxeshezelwa emva kobudedengu ekwelashweni kwabo ezibhedlela. Le sikweletu singuR27 billion. Ilungu lekomiti, uMnuz Mntomuhle Khawula, lenze isiphakamiso sokuthi lo mnyango uphucwe amanye amandla awo, ufakwe ngaphansi kweso lomlawuli. “Ukuba njengekomiti sinawo amandla okubhalela undunankulu, noma ngabe ubani okufanele athathe lesi  sinqumo, bengizothi asimbhalele kwayimanje sithi akafake umnyango ngaphansi kweso lomlawuli. “Sekunesikhathi eside umnyango ungenzi kahle. Ukuze sikwazi ukuwutakula kufanele siwufake ngaphansi kweso lomlawuli. Ngaphandle kwalokho ngeke sikwazi ukuwutakula,” kusho uKhawula. Elinye ilungu lekomiti, uMnuz Sifiso Sonjica, lithe likhathazekile ngesimo somnyango. “Umnyango ubukeka ubuyela emumva. Njengekomiti, kufanele sisiqaphe ngeso lokhozi isimo sawo.” USonjica uthe kubukeka sengathi umnyango uzoqhubeka nokwenza kabi ngoba ukhombisa ukuphikisana nokutholwe umbiko womcwaningi mabhuku. “Uma umnyango ukholelwa ukuthi wona wenza izinto ngendlela okuyiyona, ngeke ushintshe ukwenza. Lokho kuzoholela ekutheni umcwaningi mabhuku aqhubeke nokuthola izinto ezingahambi kahle emnyangweni.” Usihlalo wekomiti uNkk Maggie Govender, uthe uma umnyango ungasheshi ukulungisa ezinye izinkinga ezikhalise umcwaningi mabhuku, ungase uwe bhu phansi. Inhloko yomnyango, uDkt Sandile Tshabalala, ithe bakuzwile ukukhathazeka, imibono nezeluleko zamalungu ekomiti. “Kuyasikhathaza ukuthi amalungu abona sengathi sibuyela emumva, kepha sizozama ukubhukula.”