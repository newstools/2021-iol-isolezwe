UMASIPALA waKwaNongoma usuveze ukuthi uzokwenza konke okusemandleni ukuqhubeka nokuvula imizila esedolobheni ukuze konke kuhambe kahle njengoba kulungiselelwa ukutshalwa kweSilo. Lokhu kushiwo yiMeya yalo mkhandlu, uMnuz Albert Mncwango, emuva kokumiswa kwemicimbi ngenxa yokukhothama kweSilo. UMncwango uthe babone kungcono ukuba yonke imicimbi yemibhiyozo bayihoxise njengengxenye yokuzila. “NgoMgqibelo umasipala wenze isiqiniseko sokuthi imizila enqamula edolobheni KwaNongoma inokuthula futhi ayinaso isiminyaminya esivamisile uma kunguMgqibelo. Sizoqhubeka sikwenze kuze kuba Isilo siyatshalwa. Lokho kusize ekutheni umzimba weSilo obuphelezelwa ngabaNtwana baseNdlunkulu namabutho kanye nezikhulu, udlule ngaphandle kokuphazamiseka,” kuchaza uMncwango. Uthe yize bezimisele ngokusiza kukho konke okudingekayo kodwa bazobuye bancike nasemiyalelweni yaseNdlunkulu okumele bayihloniphe. "Phakathi kwezinye izinhlelo ebesinazo, besizoba nemibuthano yokubongela abafundi bethu baKwaNongoma abenze kahle ku-matric. Inhloso bekungukuba sibonge izikole ezithole u-100% nothisha bazo abasebenze kanzima kulesi sikhathi sonyaka owedlule obungemuhle," kusho uMncwango. Uthe yize kunjalo kodwa bayaxolisa kubazali nakubo abafundi abesebezimisele ngokujabula ngokubongwa wumasipala. Uqhube wathi izindaba zokukhothama kweSilo zibaphazamise kakhulu abangazi nokuthi yini okumele bayenze ngenxa yokushaqeka. "INgonyama ibingubaba wethu sonke ikakhulukazi lapha KwaNongoma njengoba nezigodlo zayo zilapha kumasipala wethu. Ngakho silimele kakhulu futhi sikhalisana nomndeni nesizwe sonkana ngokusehlele. Sikhalisana noMntwana waKwaPhindangene okumanje asazi ukuthi uzokwenzenjani ngalesi simo esibuhlungu kangaka," kubalisa uMncwango. Uqhube wathi babize nomhlangano emkhandlwini ukuze babonisane ngezinye zezinhlelo ezimayelana nalo mshophi ovelele isizwe. "Sisazohlala phansi sibonisane ukuthi ithini indlela ebheke phambili njengoba sihanjelwe uNomthebe weSizwe. Kuyothi uma siqeda lapho bese sicacisa ukuthi zonke izinhlelo zethu njengomasipala zizoma kanjani.“ Okunye okumkhalisile uMncwango, kube ukuthi umasipala ubusizakala kakhulu ngokuba khona koHlanga LoMhlabathi njengoba beludlala indima enkulu ekufukuleni umnotho kwezokuvakasha.  