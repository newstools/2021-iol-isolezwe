OWAYEYILUNGU le-ANC ePhalamende, uDkt Makhosi Khoza, uthi uvundile umhlabathi ukuthi batshale imbewu yeqembu elisha i-Action SA. Isolezwe ngeSonto liphuze itiye noDkt Khoza lapho abekhuluma  ngokujoyina kwakhe i-Action SA esungulwe wuMnuz Herman Mashaba, owayeyimeya yaseJohannesburg. UDkt Khoza uwumholi wesikhashana we-Action SA esifundazweni kanti uthi njengeqembu elisha, beza nemibono ehlukile kakhulu. “ ITheku liseqhulwini lwezinhlelo zethu, sizoqala singene sigxile kulona ngoba kunenqwaba yabantu ababhalisela ukuvota kodwa abangavoti. Sifuna umyalezo wethu usabalale kahle,  futhi uzwakale kulabo bantu. Sesike sahamba, salalela izinkinga zabantu sesiyazi ukuthi bakhala ngani, ’’ kuchaza uDkt Khoza. Uqhube wathi i-Action SA yenze okungajwayelekile ngoba igabe ngezifundiswa zemikhakha ehlukene ezinothando lwezwe. Wathi bazongenela ukhetho lohulumeni bezindawo kuqala, ngaphambi kokuba nezingqungquthela zokukhetha ubuholi. Ngokusho kukaKhoza, sebeqalile ngamalungiselelo okhetho, kepha basaphazanyiswa yindaba yeCovid-19 enemigomo eminingi. Okunye okungajwayelekile abakwenzayo wukuthi abantu bathumele ama-CV abo uma befuna ukungenela ubukhansela, bese beqiniseikisa ukuthi umuntu unabantu abaningi abamesekayo endaweni. Uthe abalona iqembu elunguqhibukhowe kodwa bazoba neqhaza elibonakalo kwezepolitiki. Echaza ngokwehlukana kwakhe ne-ANC ayesehlale kuyo iminyaka engu-35, uthe akaboni ukuthi uyoke abuyele kuyo. “ Angiboni ukuthi i-ANC isengakwazi ukuphenduka izakhe kabusha ngoba cishe iningi labaholi bayo kuzo zonke izigaba banekohlakalo. Mina ngingumuntu wemigomo futhi ngiyama kuyo angigudluki, ’’ kuchaza uDkt Khoza, elinganisa ngezandla futhi egcizelela uma ekhuluma. Uyithintile indaba yeqembu i-African Democratic Change (ADec) azama ukulisungula ngesikhathi ephuma ku-ANC. Uthe kwacaca ukuthi abaningi ababenaye ababona ithuba lokungena ezikhundleni bathole imali. Uke wasebenzela i-OUTA lapho athi wayehola itshe lemali kodwa washiya ngoba ekholwa wukuthi ayibabeki phambili abantu abamnyama abahluphekayo.