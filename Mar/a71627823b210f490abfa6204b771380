BABHEKENE nengwadla abafundi basesikoleni iHwanqane Combined eNquthu, abavukela ukuyojika nelanga. Kuthiwa selokhu kuvulwe izikole akukaze kuqale ukufunda ngenxa yokushoda kothisha. USihlalo wesigungu esengamele isikole uMnuz Lucky Ngobese, uthe izinkinga zaqala ngesikhathi isikole sifundisa imaths nesayensi uma umfundi esesigabeni okukhethwa kuso izifundo, uthe kwakuwumyalelo womnyango owenziwa ngenxa yesibalo esincane sabafundi ababebhalisile. Uthe ukuncipha kwabafundi, kwenze umnyango wathatha othisha abayisithupha abebefundisa amabanga aphezulu kulo nyaka, wabayisa esikoleni esiwumakhelwane, washiya abayisishiyagalombili abafundisa amabanga aphansi njengoba kuyisikole esixube amabanga. “Sihlale imihlangano kusuka ngonyaka odlule sinxenxa abazali ukuthi babuyise izingane zingayi ezikoleni ezikude. Siphoxekile ukuthi ngesikhathi ukuzikhandla kwethu sekuthela izithelo abazali bezibuyisa ngobuningi izingane, umnyango wasiphuca othisha wangasivala isikole kodwa washiya izingane dengwane esezivuka ziye esikoleni zize zibuye zingafundanga ngoba kuthiwa isikole asinabo othisha,” kusho uNgobese. Uveze ukuthi izibalo zabafundi ziyathembisa kulo nyaka kangangoba wonke amakilasi anabafundi futhi bathole ukuthi isikole esiwumakhelwane okuyiswe kuso othisha, besingabadingi kuthiwa abanye abenzi lutho. Uthe ukuthola imiphumela emihle ku-matric wanyakenye othole u-83.3%, yikhona okwenze abazali bashintsha umqondo babuyisa izingane zabo, kanti sebezohlangabezana nale nkinga yokuphucwa othisha. Ngokwebhuku elinemiphumela yezikole elikhishwe ngumnyango wezemfundo esifundazweni kuvela ukuthi lesi sikole besinabafundi abayisishiyagalolunye ababhalisele ukwenza u-matric nyakenye, kwagcina kubhale abayisithupha kuphela, kubona kwafeyila oyedwa. Okhulumela uMnyango wezeMfundo KwaZulu-Natal uMnuz Kwazi Mthethwa, uqinisekise ukuthi kusuka namuhla, zonke izikole kulesi sifundazwe zizofunda ngendlela ejwayelekile. Kepha uNgobese uthe azikho izimpawu ezibonisa ukuthi kuzofundwa njengoba umnyango ungakaze usho lutho ngothisha abathathiwe.