SIMPHIWE NGUBANE UMBHIKISHO onodlame wabantu abebefuna amanzi ugcine uphenduke intuba yezinswelaboya ezingenele izitolo zeba impahla zacekela phansi nengqalasizinda eZinqoleni, Ogwini ngoLwesithathu ebusuku. Ilungu lomphakathi eZinqoleni lithe kungenelwe izitolo ezehlukene kwathathwa kwasani. Lithe bezidayiswa emphakathini izimpahla zokwebiwa, inyama igcwele emafrijini emizini yabantu. Lithe amanzi abuyile endaweni yalo kwavulwa nomgwaqo uNodalane obuvalwe thaqa ababhikishi. “Kungenelwe nesitolo sefenisha  bazitapela. Kunohlu lwezitolo ebezibekiwe ukuthi zizongenelwa nebala zagqekezwa. Sizwe ngandlebenye ukuthi labantu sebehlela ukungqongqisa umtholampilo nesiteshi samaphoyisa,” kusho ilungu lomphakathi elingathandanga negama lalo. Okhulumela amaphoyisa KwaZulu-Natal, uCaptain Nqobile Gwala uthe kuboshwe abasolwa abangu-20 abaneminyaka ephakathi kuka-19 no-39 ngecala lokugqekeza nokutholakala nempahla entshontshiwe. Uthe abantu ababili kwababoshiwe batholakale notshwala obunhlobonhlobo endaweni yamabhizinisi. Uthe abasolwa kulindeleke ukuthi bavele enkantolo maduze. Ngesikhathi sokuloba  isimo besizinzile eHibberdene kuhambeka emigwaqweni kodwa uthelawayeka uN2 ubusavaliwe eZinqoleni kodwa amaphoyisa abesiqaphile isimo. Ilungu lomphakathi waKwaMadlala obubhikisha, uMnuz Jomo Msomi, lithe amanzi abuyile kodwa akhetha izindawo. Uthe kunezindawo osekuphele unyaka ezinye izinyanga ezinhlanu zingenawo amanzi. “Silethelwa amanzi angcolile ngamaloli ungafunga ukuthi akhiwe emfuleni. Amapayipi amanzi akhona asazi kungani evalwa amanzi bese silethelwa ngamaloli,” kusho uMsomi. UMsomi uthe bafuna ukufakelwa umgwaqo wetiyela ibhajethi yawo athe yaphasiswa ngo-2019. Uthe kuba nzima ukuhamba kulo mgwaqo ngezimoto nangezinyawo uma linile izulu. Imibhikisho iqale ngoLwesibili entathakusa KwaMadlala, eMzumbe naseZinqoleni. Kungqongqiswe ihholo lomphakathi, isakhiwo, izimoto ezinhlanu nogandaganda kaMasipala eRay Nkonyeni eZinqoleni. Bawu-23 sebebonke ababoshiwe ngale mibhikisho. Kulindeleke ukuthi uNgqongqoshe wezokuBusa ngokuBambisana neziNdaba zobuHoli boMdabu KwaZulu-Natal, uMnuz Sipho Hlomuka abuyele Ogwini namhlanje. Okhulumela uMasipala Ugu, uMnuz France Zama uthe imibhikisho imayelana namanzi, imigwaqo nezindlu. Uthe udaba lwamanzi luseqhulwini luthinta imiphakathi eminingi, ingakho bona nohulumeni wesifundazwe sebeqhamuke nezinhlelo ezizobhekana nokunqamuka endleleni abahlinzeka ngayo amanzi. “Ingqalasizinda yamanzi esindala engakwazi ukuhlangabezana nomthamo wabantu abadinga amanzi, ukuphazanyiswa kwezinhlelo zokuphakelwa kwabantu amanzi abathile nokucishwa kukagesi ngenhloso yokuwonga u-Eskom okuphazamisa iziphehlimanzi,” kusho uZama. Uthe ayilona iqiniso imibiko ethi kunamakhansela noma abasebenzi bomkhandlu abahlinzeka  ngamaloli asetshenziswa ukuthuthela abantu amanzi. 