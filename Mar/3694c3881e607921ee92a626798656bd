UKUHLASELA ngobhubhane iCovid -19 kushaye kwazwela kwimkhakha eminingi okubalwa nowezokuvakasha. UMkhandlu wesiFunda Amajuba, onezindawo zokuvakasha ezigabe ngemvelo neziqukethe umlando, ngenye yezindawo ezishayeke ngokuphindiwe ngenxa yeCorona. Kuphoqelekile ukuthi amahhotela avalwe nyakenye, nabasebenzi balahlekelwa yimisebenzi emkhakheni ehlukene kwezokuvakasha. IMeya yomkhandlu uDkt Musa Ngubane, iveze ukuthi konke kumi ngomumo kwezokuvakasha kule ndawo njengoba kuzoqala amaholidi ePhasika. UDkt Ngubane usho kanje eseVulintaba Country Estate Hotel eNewcastle, ngesikhathi ihhovisi lezokuvakasha iTourism KwaZulu-Natal (TKZN) ngokubambisana neGagasi FM,  beqhuba umkhankaso wokukhuthaza ukuvakashelwa kwezindawo ezakhele imikhandlu ehlukene esifundazweni. UDkt Ngubane uthi ukungcebeleka kwabantu ngePhasika, kuzohambisana nemithetho eqinile yezokuphepha nokulandelwa kwemigomo yeCovid-19. Okuphambili kulo mkhandlu ukufukula ezokuvakasha nokubuyisa umnotho olahleke ngesikhathi kuhlasela ubhubhane. "Sithinteke kakhulu ngezindlela eziningi ngoba sinezokuvakasha ezithinta imikhakha eminingi. Silahlekelwe yimali engaphezulu kukaR115 million, asiyona indawo enkulu ngaleyo ndlela kodwa imali elahlekele umkhandlu inkulu kakhulu. Siphezu kwezinhlelo zokuthola izindlela zokubuyisa umnotho ngemva kwekhwelo eliphuma ehhovisi likangqongqoshe esifundazweni nakuzwelonke," kusho uDkt Ngubane. Kubukeka sengathi izinhlelo abanazo seziqalile ukuthela izithelo ngoba emasontweni amabili edlule, amahhotela akulo mkhandlu aveze ukuthi abhukhwe agcwala phama. UDkt Ngubane uthe kunenhlasi yethemba lokuthi kungekudala isimo sizobuyela kwesijwayelekile njengoba nabantu sebefundisekile ngokulandela imithetho kathaqa ehambisana nokuzivikela kwiCovid-19. Mayelana nezinhlelo zokubhekana ngesivuvu sesithathu seCovid-19, okuqagulwa ukuthi singahlasela noma kunini, uDkt Ngubane uthe sebenazo izinhlelo zokuhlangabezana naso. "Ngenhlanhla asikakaze sibe nebhadi lokuhlaselwa yiCovid-19 kuze kuphele nemibhede ezibhedlela kodwa ngoba siyazi kungenzeka noma yini sinalo uhlelo lokwandisa imibhede. Isibhedlela saseMadlangani sinemibhede ewu-27 yokulapha abahaqekile kodwa hhayi asebegula kakhulu. Zonke izibhedlela zinamagumbi okwelekelela ngokulapha abantu abahaqekile nabagulayo. Sikwazile ukubhekana nesigaba sokuqala nesesibili, esesithathu naso sisihlelele, " kuchaza iMeya yaseMajuba. IMeya kaMasipala waseNewcastle uDkt Ntuthuko Mhlaba, ithe mayelana nesigaba sesithathu seCovid-19 bazoqinisekisa ukuthi nabasebenzi bezempilo imbala, bayahlinzekwa ngosizo olubafanele. " Kumele bahlinzekwe nangosizo lokwelulekwa ngokwenqondo abasebenzi bezempilo ngoba akulula nakubo ukubhekana nengcindezi yabantu abahaqekile zonke izinsuku. Siqaphele ukuthi ngesikhathi sihlaselwa isigaba sesibili abantu bathinteke kakhulu ngenxa yalokhu kwabathikameza ngezindlela ezahlukene nokufaka ingcindezi uma ungumsebenzi wezempilo" kusho uDkt Mahlaba. Abasakazi beGagasi FM okubalwa uKhulekani Mbambo, Zisto nabanye nabo bebeyingxenye yalo mkhankaso njengoba isiteshi sibambisene neTKZN, ukuqhuba imikhankaso yezokuvakasha esifundazweni. 