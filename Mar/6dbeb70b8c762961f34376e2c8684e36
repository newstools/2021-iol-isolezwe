IYASHAYISANA imibono kubaholi abaphezulu be-ANC ngodaba lophenyo olubhekene noMvikeli woMphakathi u-Advocate Busisiwe Mkhwebane. Kubukeka kuzosiphuka izidindi uma isigungu esiphezulu sale nhlangano sesixoxa ukuthi kufanele amalungu avote kanjani uma iPhalamende selivotela isiphakamiso sokuthi u-Advocate Mkhwebane akhishwe esikhundleni. U-Advocate Mkhwebane ubhekene nophenyo lwePhalamende emuva kokuba ithimba ebelicubungula ukuziphatha kwakhe, liphakamise ukuthi aphenywe njengoba lithole ukuthi akaziphathanga ngendlela, futhi kube khona ukusebenza ngokungafanelekile ngasohlangothini lwakhe. Lolu phenyo lwalandela isikhalo seDA eyayithi ifuna u-Advocate Mkhwebane asuswe esikhundleni. Babodwa abashaya phansi ngonyawo abathi ngeke basivotele isiphakamiso seDA kanti abanye bathi kufanele ibhantshi ligcwale umoya ku-Advocate Mkhwebane. Phakathi kwalabo asebezwakalise ukusichitha isiphakamiso seDA kubalwa obeyimeya yaseThekwini uNkk Zandile Gumede, kanye nowayeyiPhini lemeya eMsunduzi uMnuz Mervyn Dirks. UNkk Gumede, oyilungu lesiShayamthetho saKwaZulu-Natal, uthe ukukhishwa kuka-Advocate Mkhwebane kungasho ukucindezelwa kwamalungelo abesifazane. UDirks oyilungu lePhalamende, uthe akufanele kube khona ilungu le-ANC elivotela isiphakamiso seDA, ayibize ngesitha. Omunye ohambe emazwini kaDirks, ilungu lesigungu esiphezulu kwi-ANC uMnuz Tony Yengeni. Isenzo salaba baholi sokweseka u-Advocate Mkhwebane, sekubaqhathe nozakwabo enhlanganweni. Ibibambene ngezihluthu kulabaholi ezinkundleni zokuxhumana njengoba amanye amalungu esigungu esiphezulu, okubalwa kuwo uNgqongqoshe wezokuThutha uMnuz Fikile Mbalula, noMnuz Derek Hanekom ekugxekile ukwesekwa kuka-Advocate Mkhwebane. UMbalula ulimise ngesihloko elokuthi u-Advocate Mkhwebane kufanele ahambe, wathi akasiyena uMvikeli woMphakathi kepha usebenzela abathize. Imizamo yokuthola ukuphawula kwe-ANC ayizange iphumelele. Okhulumela le nhlangano uMnuz Pule Mabe, ucele ukuthunyelelwa uhlu lwemibuzo kodwa kuze kwashaya isikhathi sokushicilela engakayiphenduli.