IPHINDE yahlangabezana nembibizane imenenja kaMasipala waseThekwini esamisiwe emsebenzini, uMnuz Sipho Nzuza. Izolo inkantolo iphinde yachitha isicelo sikaNzuza sokuba kuxegiswe imibandela yakhe yebheyili ukuze ezokwazi ukubuyela emsebenzini. Phezu kokuchitha isicelo sakhe, inkantolo ibuye yengeza omunye umbandela wokuthi uNzuza akavumelekile ukwenza umsebenzi wokuba yimenenja yalo masipala kuze kube kuphothulwa icala lenkohlakalo abhekene nalo. UNzuza ubhekene necala lenkohlakalo yethenda yemali engaphezu kukaR430 million yokuqoqwa kukadoti eThekwini. Waboshwa kanye nowayeyimeya yalo masipala, uNkk Zandile Gumede kanye nabanye. Emva kokudedelwa ngebheyili, uNzuza wabuye waboshwa emva kokutholakala ukuthi uphule eminye yemibandela yebheyili. Imibandela yebheyili ibimunqabela ukuthi asayine amathenda kepha kwavela ukuthi akhona amathenda asayinwe nguNzuza ngesikhathi ebuyela emsebenzini, kulandela ikhefu lesikhashana ayelithathile emva kokuboshwa kwakhe kokuqala. Emva kokuboshelwa ukuphula imibandela yebheyili, uNzuza wabe esenikela enkantolo lapho abefuna ukuba ixegiswe. Kepha inkantolo isichithile lesi sicelo. Yethula isinqumo esingamakhasi amabili, iMantshi Garth Davis, ikugcizelele ukuthi uNzuza akufanele asayine amathenda omkhandlu kuze kube kuphothulwa icala lakhe. “Umsolwa akavumelekile ukuthinta noma ngabe yini emayelana neSupply Chain Management, akukhathaleki noma ngabe ithenda eyamalini. “Inkantolo yengeza nombandela wokuthi umsolwa akavumelekile ukuba enze umsebenzi wokuba imenenja kamasipala kuze kuba kuphothulwa icala lakhe.” UNzuza uvele uhleli ekhaya kulandela ukufaka kwakhe isicelo sekhefu elikhethekile kulandela ukuboshelwa ukuphula imigomo yebheyili ngonyaka owedlule. Ikhefu lakhe eliyisipesheli liphela namhlanje, akucaci ukuthi uzobuyela yini kusasa emsebenzini. NgoMsombuluko, uMeya uMnuz Mxolisi Kaunda, utshele umhlangano wesigungu esiphezulu ukuthi udaba lokuphela kwekhefu likaNzuza lizodingidwa uma sekuphume isinqumo senkantolo. Njengamanje kubambe uMnuz Sipho Cele esikhundleni sikaNzuza.