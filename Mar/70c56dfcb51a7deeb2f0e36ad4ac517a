NKOSIKHONA CELE BAKHATHAZEKILE abazali bezingane ezifunda esikoleni esiseMgungundlovu, okuthiwa sinothisha ababili  kuphela INsika Secondary eseSweetwaters, kuthiwa abazali bezingane bathi abasazi ukuthi kumele benzenjani ngoba sebezama kaningi ukuxhumana noMnyango wezeMfundo kodwa kunhlanga zimuka nomoya. Bathi lesi sikole yisona esiseduze ngoba ezinye zikude futhi sinabafundi abenza u-matric. UMnuz Sibusiso Ntuli, ongusihlalo wesigungu esilawula isikole, uthi selokhu azalwa akakaze asibone isikole esinothisha ababili. Uthe labo thisha bafundisa iLife Orientation neMaths Literacy kuphela. Ezinye izifundo kazifundwa kulesi sikole. Kuthiwa abanye othisha bashiya baya kwezinye izikole ngemva kokukhononda kwabo ngokuthi kazikho izinsiza zokusebenza, kuvela ukuthi bashiya ngonyaka odlule. "Sibhalele umhloli omkhulu incwadi sikhala ngalesi simo. Samcela ukuthi kube khona akwenzayo ngokuphazima kweso kodwa lutho kuze kube yimanje, akukho abakwenzile. Asisazi ukuthi sizoshonaphi uma kunje," kuchaza uNtuli. Uthishanhloko wesikole, uNksz Ntombifuthi Khuzwayo, uthe akasazi ukuthi kumele enze njani kwayena ngesimo sesikole. Uthi kade ayewubikela uMnyango wezeMfundo kulesi sifundazwe kodwa kuze kube manje akukho okwenzekayo. Uthe abafundi basuka emakhaya nsuku zonke bezofunda lezi zifundo nje kuphela maqede bagoduke. Naye ucule iculo elifanayo, lokuthi usezame konke okusemandleni ukulungisa isimo kodwa kufana nokuthi uthela amanzi emhlane wedada nje. "Kuyiqiniso ziyabheda izinto lapha esikoleni. Angisazi ukuthi ngithatheni ngihlanganise nani. Impela konakele," usho kanje uNksz Khuzwayo. Uthe ngonyaka odlule bakhona abafundi ababhala u-matric, kodwa kwaphansa ingcosana. UMhloli wesiFunda saseMgungundlovu uNksz Nomusa Shabalala, uthe ucela ukungaphawuli ngalolu daba. Okhulumela uMnyango wezeMfundo KwaZulu-Natal, uMnuz Kwazi Mthethwa, uthe akakaze acabange ukuthi kungaba nesikole esingaba nothisha ababili nje kuphela. Uthembisa ukuthi bazozama ukusondela eduze, bathole ukuthi kwenzekani kulesi sikole. NgoLwesibili kuthiwa abafundi bavuke umbhejazane bavalela ilungu lezemfundo ebelijutshwe wumnyango ukuthi lizokwazisa ngezinhlelo zekusasa lesikole. Umthombo weSolezwe NgoMgqibelo  uthi leli lungu lesifazane livalelwe egunjini labafundi kwaze kwaphela cishe amahora amabili abafundi befuna izimpendulo ezisheshayo. Kuze kwashaya isikhathi sokushicilela ungakatholakali umbiko wakamuva ngokwenzeka kulesi sikole.