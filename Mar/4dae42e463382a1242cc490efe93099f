UMNYANGO wezeMpilo KwaZulu-Natal ulumisile uhlelo lokuhlolwa kwekhono kwabazosebenza esibhedlela, iDkt Pixley ka-Isaka Seme, KwaMashu, ukuze uqhamuke nenye indlela engabeki engcupheni  yokuthola iCovid-19 abazokwenza ihlolokhono. NgoLwesibili, lo mnyango ugxekwe ngokuthi ubize abahlengikazi abaningi abebezokwenza inhlolokhono yeProfessional  Nursing. Bebeqile ku-3000 abahlengikazi abathutheleke kulesi sibhedlela bethi bathunyelelwe imiyalezo bemenywa kwinhlolokhono, okuholele ekutheni kube nesinyokotho kwaba nokwesaba ukuthi abebebiziwe bangase bathelelane ngeCovid-19. Izinyunyana zigxeke umnyango ngokwehluleka ukuhlela kahle le nhlolokhono. UNgqongqoshe walo mnyango, uNkk Nomagugu Simelane-Zulu, izolo uthe  banqume ukuba balumise lolu uhlelo, ebebezohlolwa ikhono ababange besahlolwa. "Besimeme abantu abangu-250, kwafika abangaphezulu kakhulu kwaleso sibalo sase sithatha isinqumo sokuthi lolu hlelo silumise,  sihlele  kabusha. Obekumele bazokwenza inhlokokhono namhlanje (izolo) bathunyelelwe imiyalezo ebatshelayo ukuthi inhlolokhono yabo izoba nini nokuthi umuntu uzoyenzela kuphi. Siyasishintsha isikhungo ngoba senzela ukunqanda ukusabalala kweCovid-19. Sicela ukuthi abangamenyiwe bangezi,"  kusho yena. Izolo bekumele kuhlolwe ikhono ezikhaleni ze-Enrolled Nursing. Ikhomishini ebhekelele ukusebenza kwezikhungo zikahulumeni iPublic Service Commission (PSC),  KwaZulu-Natal, ithe nakuba kubalulekile ukuthi umnyango wezempilo uqhubeke nezinhlelo zokuqasha abazosebenza kulesi sibhedlela ukuze sivulwe kodwa kubalulekile ukuthi lokho kwenziwe ngendlela ephephile engabeki engcupheni abafake izicelo zomsebenzi. Le khomishini ithumele isitatimende ithi akwamukelekile okwenzeke kulesi sibhedlela kokuthi kubizwe inqwaba yabafake izicelo zomsebenzi  babe ndawonye  ekubeni kusekhona neCovid-19. “ Izikhungo zikahulumeni zinejoka lokuthi zivikele isithunzi nempilo yezakhamuzi zakuleli  njengoba kuchazwa umthethosisekelo wakuleli. Ngokuka Chapter 2,  section 10 wonke umuntu unelungelo lokuthi sithunzi sakhe sihlonishwe siphinde sivikelwe. Akwamukelekile ukuthi imigomo  yokunqanda ukusabalala kweCovid-19 ishaywe indiva. Okwenzeke lapha kwehlisa isithunzi, ilungelo labafake izicelo zomsebenzi nalo liyanyatheleka.   Umnyango kumele ubheke ezinye izindlela ongazisebenzisa eziphephile zokwenza inhlolokhono njengokusebenzisa ubuchwepheshe noma kusetshenziswe amahhovisi  ezifunda,” kuchaza isitatimende.