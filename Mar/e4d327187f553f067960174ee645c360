UNGENE kwelinye igiya umbango wokuhola iDA KwaZulu-Natal. Iningi labaholi abagaqele izikhundla liqinise imikhankaso yalo njengoba sekuvaliwe ukuphakamiswa kwamagama abaholi abazongenela umbango wezikhundla kwingqungquthela yokukhetha ubuholi. Nakuba amehlo ethe njo kozongena ezicathulweni zikaMnuz Zwakele Mncwango, othi khumu emva kokukhethelwa kulesi sikhundla amahlandla amabili, umbango ushisa phansi nakulabo abagaqele ezinye izikhundla ngaphandle kwesomholi wesifundazwe. Kwesabagaqele ubuholi besifundazwe, wuSotswebhu wale nhlangano esiShayamthetho saKwaZulu-Natal, uMnu Francios Rodgers, kanye namakhansela amabili ale nhlangano kuMasipala waseThekwini, uNksz Nicole Graham noMnuz Emmanuel Mhlongo, asebekuqinisekisile ukuthi bazowungenela umbango walesi sikhundla. Emkhankasweni wakhe, uRodgers uzishaya isifuba ngokuba nesipiliyoni ekuholeni le nhlangano njengoba njengamanje engusihlalo wesifundazwe kanti phambilini ubeyisekela lomholi wesifundazwe. URodgers uphinde azigqaje ngokukwazi ukukhulisa le nhlangano esifundazweni. UNksz Graham, ohola inguyazana yeDA kuMasipala waseThekwini, ushumayela elokuthi isifundazwe sidinga ubuholi obusha obuzoqhamuka namaqhinga amasha okukhulisa le nhlangano. UMhlongo, ongemusha embangweni walesi sikhundla njengoba akhala ngaphansi kwingqungquthela edlule, uthembisa ukubuyisela leli qembu ekubeni ngeliphikisayo ngokusemthethweni esiShayamthetho saKwaZulu-Natal, lapho elehliswa khona i-IFP ngokhetho olwedlule. Ngaphandle kwalaba, abanye abaholi baqinise imikhankaso yabo embangweni wezinye izikhundla okuzokhethwa kuzoÂ kule ngqungquthela. Kwabagaqele isikhundla sikasekela mholi, kuvela uNkk Hlengiwe Shozi, oyiKhansela kuMasipala waseThekwini, kube ilungu lesiShayamthetho uMnuz Cris Pappas noMnuz Samier Singh, oyiKhansela kuMasipala waseThekwini. Kwabangenele esikasihlalo, iloyo ohola inguyazana yaleli qembu kuMasipala wesiFunda uMgungundlovu, uMnuz Bongumusa Nhlabathi, kanye nelungu lePhalamende, uMnuz Dean MacPherson, elingazange lilibone elidlalayo embangweni walesi sikhundla kwingqungquthela eyedlule. Le ngqungquthela izohlala ekupheleni kwenyanga, kanti le nhlangano ithe amalungiselelo asahamba kahle. UMncwango uthe abakuboni okungaphazamisa ingqungquthela njengoba izwe selibuyele esigabeni sokuqala somvalelandlini, ovumela imihlangano yezepolitiki. Le ngqungquthela izobanjwa kusetshenziswa ezobuchwepheshe. UMncwango uthe bazothumela uhlu lwabaphakanyiselwe ezikhundleni maduze njengoba sekuvaliwe ukuphakanyiswa kwamagama.