INHLANGANO eyengamelo ukhetho, i-Independent Electoral Commission, isimemezele izinsuku zokuba nokhetho lokuchibiyela. Isimemezelo siza emva kokuxegiswa kwemithetho yomvalelandlini, kwavunyelwa imihlangano yezepolitiki. Izinhlelo zale nhlangano zokuba nokhetho lokuchibiyela zanyomfeka ekupheleni konyaka odlule ngesikhathi izwe libuyiselwa esigabeni sesithathu somvalelandlini, lapho yayingavumelekile imihlangano yezepolitiki. Lokhu kwaphoqa ukuthi kuze kuhlehliswe kabili ukhetho lokuchibiyela kulo nyaka. Kepha njengoba izwe selibuyele esigabeni sokuqala somvalelandlini, i-IEC ithe isimi ngomumo ukuba nokhetho lokuchibiyela. Okhulumela le nhlangano, uNksz Kate Bapela, uthe ukhetho lokuchibiyela luzoba ngo-Ephreli 21 nangoMeyi 19. Lolu kuzokuba ukhetho lokuchibiyela lokugcina ngaphambi kokuthi kube nokhetho lohulumeni basekhaya okufanele lube phakathi kuka-Agasti noNovemba kulo nyaka. Ukhetho lokuchibiyela luba kuma-ward angu-45 komasipala abangu-37 kuzo zonke izifundazwe. Esifundazweni iKwaZulu-Natal, kuzoba nokhetho lokuchibiyela kuma-ward angu-6 komasipala abangu-5 ngo-Ephreli. Lolu khetho luzoba ku-ward 6 kuMasipala waseThekwini, ward 5 KwaDukuza, ku-ward 6 no-7 kuMasipala waKwaMaphumulo, ward 4 eBuhlebezwe no-ward 20 eMzimkhulu. NgoMeyi, lolu khetho luzoba kuma-ward angu 6 komasipala abangu-4.. Luzoba ku-ward 110 eThekwini, ward 11 eNquthu, ward 14 oPhongolo naku-ward 15, 22 no-30 eMhlathuze. UNksz Bapela uthe ukubuyiselwa kwezwe esigabeni sokuqala somvalelandlini, kwethule le nhlangano umthwalo emahlombe. “Ukuxegiswa kwemigomo kusivulela indlela yokuthi sibe nokhetho lokuchibiyela ukuze kuvalwe izikhala ezilokhu zavuleka kusukela ngasekuqaleni kukaDisemba, lapho esaba nokhetho lokuchibiyela lokugcina. “Lokhu kuqhubeka kokuba nokhetho lokuchibiyela, kuwanikeza ithuba lokugcina amaqembu ezepolitiki nabazimele ukuba bahlole ukuthi bakulungele yini ukukhankasa nokuba yingxenye yokhetho kulandelwa imithetho ebekelwe ukulwa nokusabalala kobhubhane iCorona.” UNksz Bapela uthe bakulungele ukuba nokhetho esigabeni sokuqala somvalelandlini. “NgoNovemba noDisemba sibe nokhetho lokuchibiyela olukhululekile, olungachemile futhi oluphephile ngesikhathi izwe lisesigabeni sokuqala somvalelandlini. Siyazithemba ukuthi sizophinda sibe nolunye ukhetho kulesigaba somvalelandlini.” 