AZOGUGELA ejele amadoda amabili agixabezwe inkantolo ngeminyaka engu-115 ebhadla ejele ngokuduna izimoto eThekwini. USphamandla Sithole noSizwe Mkhungo bagwetshwe iNkantolo yesiFunda eThekwini. Kuthiwa base bebhubhisile ngobugebengu eMontclair, eThekwini ngenkathi beboshwa ngo-Agasti 2018. USithole ugwetshwe iminyaka engu-85 kodwa uzohlala ejele engu-40 ngenxa yokuthi ezinye izigwebo uzozidonsa kanyekanye. UMkhungo ugixabezwe ngeminyaka engu-70 kodwa uzodonsa iminyaka engu-25 ejele. Okhulumela iNational Prosecuting Authority (NPA) KwaZulu-Natal, uNkk Natasha Kara, uthe bayasemukela isigwebo esinikwe abasolwa. Uthe ubufakazi obuqandula ikhanda obethulelwe inkantolo ngabagilwa bulandisa ngobunzima nesihluku abahlangabezana nakho begilwa ilaba ababili. UNkk Kara uthe laba ababili baqala baduna imoto ekhokhelwa ngebanga elihambile, umshayeli wayo bazama ukumvalela ebhuthini kodwa waphulukundlela wabaleka. “Esinye isigameko baduna izimoto ezimbili, bashaqa amaselula nezinye izimpahla zabo. Kukhona nomunye umgilwa abamphanga imoto yakhe, bamvalela ebhuthini yemoto, bahamba naye ngaphambi kokuthi bamkhulule,” kusho uNkk Kara. Kuthiwa umgilwa wokugcina wagilwa uMkhungo yedwa, emthelekela kwakhe emphoqa ukuthi amnike izikhiye zemoto. Yize ayesenikiwe izikhiye zemoto kuthiwa uMkhungo wazama ukufohla angene endlini kodwa umgilwa ongowesifazane wamvimba wamemeza ehlaba umkhosi kwababesendlini. La madoda aboshwa ngemva kokuthi amaphoyisa elunywe indlebe ngemininingwane yabo. Kwathi sebeboshiwe, abagilwa bakwazi ukukhomba la madoda ukuthi iwona kanye abagila. 