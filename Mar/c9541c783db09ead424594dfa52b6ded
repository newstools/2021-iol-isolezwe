UMNYANGO wezoLimo nezokuThuthukiswa kweziNdawo zaseMakhaya KwaZulu-Natal, uthi uphinde wazabelwa izigidi zamaRandi owahluleka ukuzisebenzisa ngonyaka wezezimali owedlule. Lo mnyango wehluleka ukusebenzisa izigidi zamaRandi owawuzabelwe ukuba ulekelele ngazo abalimi abasafufusa ngaphansi koxhaso iComprehensive Agricultural Support Programme kanye ne-Ilima/Letsema. Lo mnyango wahluleka ukusebenzisa isabelo sawo esinguR47 million kanye noR29 million ngokwahlukana kulolu xhaso. Imali yoxhaso engasetshenziswanga iyaye ibuyiselwe kumgcinimafa ekupheleni konyaka wezezimali. Kepha lo mnyango uthi ukwazile ukufaka isicelo esibe yimpumelelo sokuba uMgcinimafa kaZwelonke angawuphuci le mali. INhloko yoMnyango wezoLimo nokuThuthukiswa kweziNdawo zaseMakhaya, uMnuz Siza Sibande, uthe le mali ibuyisiwe kwisabelomali somnyango. USibande uthe imali ethathwe uMgcinimafa kaZwelonke kube uR174 million, othathwe kwisabelo semali somnyango. “Le mali ithathwe yayofakwa esikhwameni sokulwa nokubheduka kobhubhane iCorona. Cishe yonke iminyango ikhala esifanayo ngoba kuhleshulwe kuyo yonke iminyango.” Ngesonto elidlule, Isolezwe libike ngalokhu kwehluleka komnyango ukusebenzisa ngokugcwele le mali yoxhaso, nokwavela ngesikhathi lo mnyango uvele phambi kwekomiti elibhekelele ukusebenza kwemali yomphakathi esiShayamthetho saKwaZulu-Natal, iStanding Committee on Public Accounts (Scopa). Amalungu aleli komiti azwakalisa ukukhathazeka ngokwahluleka kwalo mnyango ukusebenzisa ngokugcwele imali yawo. USibande uthe emva kwalo mbiko, uthole izingcingo eziningi kwizinhlangano zabalimi ebezifake izicelo zoxhaso, zikhalaza ngalezi zigidi zamaRandi ezingasetshenziswanga. USibande uthi, “phansi amaphaphu kubalimi”, njengoba ethe umnyango uphinde wabelwa le mali. USibande uthe umnyango ususesimeni esingcono kunobukuso, waveza nokuthi ukwaze ukuthola umbiko ongenagcobho kumcwaningi mabhuku.