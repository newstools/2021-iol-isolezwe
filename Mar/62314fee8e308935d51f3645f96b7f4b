I-COSATU KwaZulu-Natal igxeka isenzo sokubulawa kowesilisa okuthiwa ushonele ezandleni zamaphoyisa, abezama ukumgonyulukisa iqiniso  ngodaba lokukhandwa kwetulo lokubamba iloli elithutha utshwala, eMooi River ngesonto eledlule. Lokhu kuvele ngesikhathi umfelandawonye wezinyunyana ubambe isithangami nabezindaba ngoMsombuluko. UMnuz Swelihle Ngubane (31), wakwaGezubuso eLandskop, kuthiwa ubehamba nomshayeli weloli lotshwala lenkampani abayisebenzelayo ngesikhathi ibanjwa inkunzi ngesonto eledlule, basolwa ngumnikazi wenkampani ngokukhanda itulo.  Kuthiwa ushone ngesikhathi amaphoyisa aseMooi River, ezama ukumgonyulukisa iqiniso. UNobhala weCosatu esifundazweni uMnuz Edwin Mkhize, uthe bafuna kuphenywe ngokubulawa kukaNgubane. “Akulungile ukuthi abantu babulawe benganzanga lutho bebulawa. Lokhu kufaka itwetwe ekuhlaleni kwabantu nozinzo ezweni lethu,”  kusho uMkhize. Uninalume kamufi, uMnuz Xolani Ngongoma, ngesikhathi ekhuluma neSolezwe izolo uthe abakaziswa ngemiphumela yokuhlolwa kwesidumbu. “Sizwile ngomasingcwabisane wethu ukuthi isidumbu sesihloliwe kodwa akukho esesakuthole emaphoyiseni mayelana ngokuholele ekufeni kwakhe. Sizobona esitifiketini sakhe sokushona ukuthi sizobe sibhalwe ukuthi yini imbangela yokushona kwakhe, kodwa uma kuwukuthi akusiyona le esiyilindele ngoba siyazi ukuthi washaywa, okungenani siyoqasha udokotela ozimele ukuthi ahlole isidumbu ukuze sithole iqiniso,”  kusho uNgongoma. Okhulumela i- Independent Police Investigative Directorate  (IPID),uNksz Ndileka Cola, uthe usalinde umbiko ngalolu daba. ICOSATU iphinde  yagxeka ukubulawa kwamaphoyisa okudlangile kulesi sifundazwe. Ayisikhombisa amaphoyisa asebulewe esikhathini esingaphansi kwezinyanga ezinyanga ezimbili, KwaZulu-Natal. 