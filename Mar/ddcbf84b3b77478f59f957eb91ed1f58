LUCACE bha uqhekeko eNdlunkulu kaZulu izolo ngokutshalwa kweSilo samaBandla emuva kokudideka ngosuku oluqondile okuzotshalwa ngalo iSilo. Lokhu kulandela ukuthi uNdunankulu kaZulu uMntwana wakwaPhindangene Inkosi Mangosuthu Buthelezi, ememezele ukuthi iMbube izotshalwa ngoLwesithathu, ekubeni uMntwana waseNdlunkulu uMntwana uMbonisi Zulu ememezele ukuthi izotshalwa ngoLwesine. UMntwana wakwaPhindangene, umemezele ekuseni izolo esesigodlweni seSilo kwaKhethomthandayo ukuthi ukutshalwa kweSilo kuzoba yimfihlo futhi kuzoba sebusuku kanti kuzovunyelwa abesilisa kuphela ukubakhona. Ugcine esekhiphe nesitatimende ebesiveza ukuthi sizotshalwa ngoLwesithathu bese kuba nenkonzo yesikhumbuzo ngoLwesine, ezokwenziwa kulandelwa imigomo yeCovid-19. Ntambama izolo abantwana baseNdlunkulu babize isithangami nabezindaba lapho befike bamemezela ukuthi iSilo sizotshalwa ngoLwesine futhi namasiko enziwayo uma kutshalwa iSilo azokwenziwa ngalo uLwesine. Kulesi sithangami ubengekho uShenge kodwa bekukhona uMntwana uMbonisi noMntwana uThembi. "ISilo sizotshalwa ngoLwesine futhi namasiko alandelwayo uma sitshalwa azokwenziwa ngalo uLwesine. Kuzoba nenkonzo okuzovunyelwa kuyona wonke umuntu ukuthi abe yingxenye yayo. ISilo besihlala sikugqugquzela ukuhlangana kwabantu baso ndawonye. Kuyinto enzima ukuthi kube nabantu abanqatshelwayo ukuza emtshalweni waso," kusho uMntwana uMbonisi. Kulesi sithangami kucaciswe singakaqali ukuthi abezindaba abazukuvunyelwa ukubuza kodwa uhlelo lwemibuzo luzovuleleka namuhla. Ngaphambi kwalesi sithangami uShenge ubememezele ukuthi kuzoncishiswa isibalo sabazohambela inkonzo yomngcwabo emalungwini omphakathi ekhala ngokuthi abantwana baseNdlunkulu nabo baningi bebodwa njengoba beqile esibalweni sabantu okumele bahambele umngcwabo. Kwenzeka lokhu nje uShenge ubeveze ukuthi bavumelane neNdlunkulu kaZulu emhlanganweni ababe nawo ngoMgqibelo ngosuku okuzotshalwa ngalo iSilo. UShenge esitatimendeni uthe kuyishwa ukuthi kuba nokwehlukana kwemibono ngokuthi kumele izinto zenziwe kanjani noma kwaziwa kahle kamhlophe ukuthi imigomo elandelayo ithini. I-IFP iphinde yaphelezela uMdlokombane ngezinkomo ezinhlanu. Kusukela ngoMgqibelo zikhona nezinye izinkomo ebezilokhu zilethwa kwaKhethomthandayo kanti nayizolo bezilokhu zifikile.