USOMABHIZINISI waseThekwini, uMnuz Vivian Reddy, unikele ngoR5 million ukusiza izingane ezizalwa nezinhliziyo ezingekho esimeni, ukuba zihlinzwe ukuze ziphile kahle. UReddy uthe lo mnikelo awukhiphe ngaphansi kweSibaya Community Trust, uwukhiphe ukuhlonipha Isilo uGoodwill Zwelithini kaBhekuzulu esitshalwe ngeledlule. “Bekufanele ukuthi sinikele ukuhlonipha Isilo ngoba kuningi esikwenzele abantu baKwaZulu-Natal. Isilo besizithanda izingane, sibone kuyisu elihle ukusihlonipha ngomnikelo ozohlenga impilo yezingane ezivela emiphakathini eswele,” kusho uReddy. Uthe ziwu-20 izingane ezizohlinzwa bese zikwazi ukuqhubeka nempilo. Uveze ukuthi emhlanganweni ayenawo neSilo ngoDisemba, sazwakalisa ukukhathazeka ngokungabikho kwezibhedlela emakhaya nokuthi izingane ezinenkinga yenhliziyo azisizakali ezibhedlela ezikhona njengamanje kodwa zigcina sezifela emakhaya. Uthe Isilo besilukhuza nodlame olubhekiswe kwabesifazane nezingane ngakho kulo nyaka uzokwakha ibhilidi elizosiza abesifazane abahlukunyezwayo. “Sifuna ukwakha isakhiwo esikhulu esizoba nazo zonke izinsiza ezizolekelela abesifazane ababalekela udlame. Siyafisa ukuthi leli bhilidi siliqambe ngeSilo ngoba besiwusizo kakhulu kubantu,” kusho uReddy. U-R5 million uzoya kwiChildren’s Cardiac Foundation South Africa okuyiyona ebhekelele ukuhlinzwa kwezingane ezinenkinga yenhliziyo. Ngokombiko weSunday Tribune, uSolwazi Robin Kinsley uveze ziwu-500 izingane ezisohlwini lwabalinde ukuhlinzwa. “Umnikelo uzosisiza ukuthi sihlinze izingane eziwu-20 ukukhumbula Isilo. Siyathemba ukuthi uzogqugquzela nabanye ukuthi banikelele ngoba uhulumeni akayitshali imali eyanele ezinhlelweni zokuhlinza izingane. Okwamanje iChildren’s Cardiac Foundation igxile ekusizeni izingane zaKwaZulu-Natal,” kusho uKinsley.