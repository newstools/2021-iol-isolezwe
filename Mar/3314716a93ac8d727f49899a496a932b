ISIKHULU esiphezulu enkampanini yabangcwabi Icebolethu Funerals, sibonga ingqayizivele yethuba lokwethenjwa ngabaseNdlunkulu kaZulu ngokuthi kube yibo abengamela umsebenzi omkhulu wokutshalwa kweSilo uGoodwill Zwelithini kaBhekuzulu. UNksz Nomfundo Mcoyi, uveze ukuthi ukusebenzisana kwenkampani yakhe nabaseNdlunkulu kuqale nyakenye ngesikhathi Isilo simbiza simcela ukuthi asingathe umfihlo wezinyane laso, uMntwana uLethukuthula Zulu. UNksz Mcoyi uthe inkampani yakhe yenze isiqiniseko sokuthi ukutshalwa kweMbube kuba seqophelweni eliphezulu. Uthe leli yithuba elingandele bani wabonga wanconcoza eNdlunkulu ngokuthi ithembe inkampani yomuntu omnyama futhi ongowesifazane. “Ngonyaka odlule Isilo sanginika ithuba lokukhweza izinyane laso okuwumsebenzi engawenza ngempumelelo. Yingakho futhi Indlunkulu iphinde yangithemba ngalo msebenzi,” kusho uNksz Mcoyi. Ukholelwa ukuthi ithuba alinekezwe indlunkulu livulele eminye iminyango inkampani yakhe. “Angihlalanga ekhoneni ngalinda ukudatshukelwa njengowesifazane omnyama kepha kuthe uma nginikezwa ithuba lokwenza umsebenzi, ngawenzisisa. Sizizwe sihloniphekile ngokuba ingxenxe yokutshalwa kweSilo,” kusho uNksz Mcoyi. Uthe inkampani yiyona elande umzimba weSilo esibhedlela esikhothamele kusona eNkosi  Albert Luthuli Central Hospital eThekwini, yayowugcina emakhazeni abo KwaNogoma. Kube iyona ewuyise esigodlweni KwaKhethomthandayo, yenza nezinye izinhlelo eziphathelene nenkonzo yesikhumbuzo sikaMdlokombane. UNksz Mcoyi uphonsele inselelo ozakwabo kulo mkhakha ukuba babhukule, basebenze ngokuzikhandla uma benikwa umsebenzi. Eminye yemingcwabo emikhulu esike yasingathwa yile nkampani kubalwa eyamaciko uSfiso Ncwane noDavid Masondo, ekaNksz Bavelile Hlongwa owayeyiphini likaNgqongqoshe wezokuMbiwa naMandla nabanye abaningi. 