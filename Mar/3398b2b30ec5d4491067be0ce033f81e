WILLEM PHUNGULA UTHEMBISA ukusheshisa ukukhishwa kwamatayitela ezindlu zomxhaso kahulumeni uNgqongqoshe omusha woMnyango wezokuHlaliswa kwaBantu KwaZulu-Natal. UMnuz Ntuthuko Jomo Sibiya, nguye oseqhoqhobele lo mnyango nowezeMisebenzi yoMphakathi emva kwezinguquko ezimenyezelwe nguNdunankuku uMnuz Sihle Zikalala ngoLwesibili. Engxoxweni ekhethekile neSolezwe ngeSonto, uSibiya uthe zisuka nje uzosheshisa ukukhishwa kwamatayitela osekuneminyaka eminingi ebhajwe emahhovisi eMgungundlovu. Bekulokhu kunesikhalo kubantu abaningi ukuthi labo abahlomula ngezindlu zomxhaso bafana neziqashi kuzo njengoba kungekho zicucu abaziphethe, okukhombisa ukuthi ngezabo. Bekunezinkulumo ezithi uhulumeni usaba ukuthi abantu bazozidayisa izindlu zomxhaso, bese bebuyela emjondolo futhi. Kwake kwavela ukuthi abantu bazidayisa ubuthaphuthaphu izindlu ngenxa yendlala, bese bephinda beyogxumeka imijondolo. USibiya uthe ngesikhathi uhulumeni akhela abantu izindlu, enye inhloso kwakuwukubuyisa isithunzi somuntu omnyama. Uthe uzosungula ithimba elizosebenza ubusuku nemini ukusheshisa ukunikezwa kwabantu amatayitela, ukuze bazibone bengabanikazi bezindlu ngokuphelele. "Ngicela ukubonga inhlangano yami i-ANC ngokungethemba. Yize umuntu njengelungu lesiShayamthetho le nhlangano kade ekulindele ukuthi kungenzeka ngelinye ilanga inhlangano imjube esikhundleni noma yisiphi kodwa kungethusile ukuthi inhlangano ingijubele ukuhola iminyango emibili. Kodwa-ke ngithembisa ukuthi ngizosebenza ngokuzikhandla futhi ngizohlala amagqozo kuyo indaba yamatayitela, osekuneminyaka ebambeke emahhovisi awo eMgungundlovu nezinye izidingo eziphuthumayo zomphakathi," kusho uSibiya. Ngasohlangothini lweMisebenzi yoMphakathi uthe uzogxila kakhulu ekuphuculeni indlela yokusebenza kohlelo olwaziwa nge-EPWP. USibiya uzalwa eNquthu esigodini eSilutshana lapho akhula futhi wafunda khona imfundo yamabanga aphansi naphezulu. Wafunda eSilutshana Primary naseKucabangeni High, wabe esedlulela eNquthu High lapho aphothula khona ibanga leshumi. Babebane kwabo kodwa wadlula umfowabo kwasala yena nodadewabo ababili. Ushadelwe, umkakhe ungusonhlalakahle. Uneziqu zepolitiki azizuza eNyuvesi yaKwaZulu-Natal ngo-2009. Kwipolitiki wakhethwa waba ngusohlalo wentsha ye-ANC eThekwini ngo- 2011 kuya ku-2013. Ngo-2014 kuphoqeleke ukuba abuyele ekhaya eNquthu lapho efike wakhethelwa esigungwini sesifunda iNkosi uBhambatha. Ngawo u-2014 uphinde wakhethwa njengelungu lesiShayamthetho emva kokhetho lukazwelonke. Ngo-2018 ukhethelwe esigungwini sesifundazwe se-ANC. Ngo-2019 ubuyelile esiShayamthetho waqokwa waba ngusihlalo wekomiti lezemfundo kwaze kwaba wuLwesibili njengoba eqokelwe kwesobungqongqoshe.