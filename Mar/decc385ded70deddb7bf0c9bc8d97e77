UNDUNANKULU waKwaZulu-Natal, uMnuz Sihle Zikalala, uzohola ithimba longqongqoshe elizongenelela ezinkingeni ezikhungethe uMasipala uMsunduzi. Leli thimba elakhelwe ukutakula lo masipala oyinhlokodolobha yesifundazwe, lizohlanganisa uNgqongqoshe wezokuBusa ngokuBambisana neziNdaba zoMdabu esifundazweni uMnuz Sipho Hlomuka, uNgqongqoshe wezeziMali KwaZulu-Natal uNkk Nomusa Dube-Ncube, noNgqongqoshe wezokuThuthukiswa koMnotho, ezeMvelo  nezokuVakasha uMnuz Ravi Pillay, ongushampeni wesifunda uMgungundlovu. Ukubunjwa kwaleli thimba longqongqoshe kumenyezelwe uZikalala ngesikhathi ethula inkulumo yesifundazwe esiShayamthetho saKwaZulu-Natal. UZikalala uthe bakhathazekile ngezikhalo ezingena nsuku zonke ngokuphathwa kwalo masipala. Nakuba lo masipala wafakwa ngaphansi kweso lomlawuli ngo-2019, kepha  ulokhu uqhubeke njalo ngokuba sematheni ngezindaba ezingezinhle ezifana nezinsolo zenkohlakalo, ukungcola kwedolobha, ukuhamba njalo kukagesi namanzi. Muva nje, kusanda kuvela ukuthi lo masipala kade uholela izisebenzi ezingaphezu kuka-100 eziyizipoki, ezihlulekile ukuza phambili ngesikhathi umasipala ubala izisebenzi zawo. UZikalala uthe nakuba izinguquko ezenziwa ebuholini balo masipala ngo-2019, zaletha uzinzo ekuphathweni kwawo, kodwa azenzanga mehluko ekulethweni kwezidingo ezifana nogesi namanzi. Ngo-2019 kwaxoshwa imeya uMnuz Themba Njilo, kwahlakazwa isigungu esiphezulu emkhandlwini, kwase kufungiswa uMnuz Mzimkhulu Thebolla njengemeya entsha, kwaphinde kwafakwa isigungu esiphezulu esisha. UZikalala uthe leli thimba longqongqoshe azokube elihola, lizosebenzisana nobuholi obusha bukamasipala ukuze kubhekwane nalezi zinkinga. “Sizosebenzisana nomasipala ukulwa nale nkinga ephikelelayo yokubola kwedolobha. Lokhu sizokwenza ngokubanikeza abazolekelela, baphucule baphinde basheshise ukulethwa kwezidingo. Leli dolobha sizolibuyisela esimeni ebelikade likusona ngaphambilini.” Lo masipala ungomunye womasipala abangu-11 esifundazweni abangaphansi kweso lomlawuli. UZikalala uthe abangu-8 balo masipala bangase bakhiswe ngaphansi kweso lomlawuli ekupheleni kwenyanga, kepha kuzoncika ekutheni  sebekwazile yini ukushintsha isimo sabo. Omasipala abasazoqhubeka babe ngaphansi kweso lomlawuli uMasipala waseMadlangeni, Nquthu noMkhanyakude, bona abasanda kufakwa ngaphansi kweso lomlawuli. UZikalala uthe bazothumela izazi zezokuphathwa kwezezimali ukuze balekelele labo masipala ukulungisa isimo sabo sezezimali. 