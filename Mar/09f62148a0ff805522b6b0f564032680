UNGQONGQOSHE wezokuBusa ngokuBambisana kanye neziNdaba zoMdabu, uDkt Nkosazana Dlamini-Zuma, usichithile isinqumo sikahulumeni waKwaZulu-Natal sokufaka ngaphansi kweso lomlawuli umasipala oholwa i-IFP, iNquthu. Lo masipala wafakwa ngaphansi kweso lomlawuli yiKhabhinethi yesifundazwe ngenyanga eyedlule, kanye noMasipala wesiFunda uMkhanyakude. Abaholi bomkhandlu waseNquthu basiphonsela inselelo isinqumo seKhabhinethi, bafaka isikhalazo kuDkt Dlamini-Zuma, baphinde balufaka enkantolo lolu daba. UDkt Dlamini-Zuma wabe esethumela ithimba elaliyophenya ngalezi zinsolo ezenziwe ngalo masipala, wabe esechitha isinqumo sokufakwa kwalo masipala ngaphansi komlawuli. Isinqumo sokufaka lo masipala ngaphansi kweso lomlawuli seza emva kwezinyanga lo masipala ubhekene ngeziqu zamehlo noMnyango wezokuBusa ngokuBambisa kanye neziNdaba zoMdabu esifundazweni, ngomhlangano owaqoka imeya yalo masipala, uMnuz Zama Shabalala. Obekubangwa ukuthi uShabalala wakhethwa emhlanganweni ongekho emthethweni njengoba umhlangano agaxwa kuwo amaketango obumeya, wabanjwa ngesikhathi lapho imihlangano yezepolitiki ingavumelekile. Kusalindelwe isinqumo seNkantolo ePhakeme yaseMgungundlovu ngalolu daba, njengoba lafakwa enkantolo. Uhulumeni wasifundazwe waphinde wenza izinsolo zokungaphathwa ngendlela kwalo masipala. UMasipala waseNquthu uthe isinqumo sikaDkt Dlamini-Zuma sikhombisa ngokusobala ukuthi ubusukelwa. Okhulumela i-IFP, uMnuz Mkhuleko Hlengwa, uthe uhulumeni wesifundazwe wawuvele udlala ipolitiki ngokufaka lo masipala ngaphansi kweso lomlawuli. “Sekuneminyaka iKhabhinethi yesifundazwe iphazamisa ukusebenza komasipala abangaphansi kwe-IFP, ngokuthi libafake ngaphansi kweso lomlawuli ngaphandle kwesizathu. Uthe uhulumeni wesifundazwe wazama ukuhlithwa lo masipala kwi-IFP ngo-2017, ngesikhathi uhulumeni wesifundazwe uthatha isinqumo sokuwuhlakaza. “Kepha imizamo yabo ayiphumelelanga njengoba i-IFP yaphinde yazidlela amahlanga ngesikhathi kuqalwa phansi ukhetho.” UHlengwa uthe bayabethemba ubuholi obukhona njengamanje kulo masipala, wathi abakhathazekile nakancane ngokuphathwa kwawo. Okhulumela uMnyango wezokuBusa ngokuBambisana kanye neziNdaba zoMdabu KwaZulu-Natal, uNksz Nonala Ndlovu, unqabile ukuphawula ngezinsolo ezenziwa i-IFP. “Angeke siphawule ngezinsolo ezingenasisekelo.” Uthe bese bazisiwe ukuthi isinqumo sokufaka umasipala ngaphansi kweso lomlawuli, sichithiwe.