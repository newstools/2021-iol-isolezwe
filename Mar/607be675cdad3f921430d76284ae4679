OWAYEYISIKHULU esiphezulu e-Eskom uMnuz Brian Molefe wazise ikhomishini ephenya ngokulawulwa koMbuso yidlanzana ngeziqu namava akhe emsebenzini ngesikhathi egcizelela ukuthi akadinge mndeni wakwaGupta ukumtholela umsebenzi. UMolefe uveze lokhu ngesikhathi ephekwa ngemibuzo ngobufakazi obethulwa kule khomishini bokuthi amaGupta ayefuna ukumnikeza isikhundla sikaNgqongqoshe weziMali. “Sihlalo kuzo zonke izinto engibuzwa ngazo, ngangingekho zikhulunywa. Ezinye zithinta abantu engingakaze ngihlangane nabo empilweni yami...ngangingazi lutho ngecebo elikhulu (lamaGupta). Ngingakhuluma ngomsebenzi esengiwenzile kodwa,” kusho uMolefe. Ube esebala ukuthi uneziqu ze-Commerce azithola e-University of South Africa, ezeMasters kwi-Business Leadership nePost Graduate Diploma ayithola e-University of London. “Sengisebenze njengephini lomqondisi-jikelele ehhovisi loMgcinimafa. BengiwuSihlalo wePIC esayikhulisela isikhwama sayo sisuka ku-R300 billion sasibeka kuR950 000 billion. Ngasebenza eTransnet, yaba yinkampani eyenza imali. Ngaya e-Eskom, ngaqeda ngokunqanyulwa kukagesi ezweni. Angidinge muntu ozohlangana noMnuz Mcebisi Jonas endaweni thizeni ukuthi angisize ngokuthola umsebenzi, ngiyakwazi ukuzinakekela,” kusho uMolefe.