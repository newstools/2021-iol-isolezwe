IZINKULUNGWANE zabafundi baKwaZulu-Natal, okufanele engabe zihlinzekwa ngamabhasi ngenxa yebanga ezilihambayo ukuya nokubuya ezikoleni, aziwatholi amabhasi azozilanda aphinde azihambise ezikoleni. Lokhu kungenxa yokuntuleka kwezimali zokuhlinzeka amakhulu ezikole zakulesi sifundazwe ngamabhasi. Ngokusho koMnyango wezeMfundo, kunezicelo zokuba lo mnyango uhlinzeke abafundi abangu-117 000 ngamabhasi, kepha bangaphansi ngisho kuka-50 000 abathola lolu sizo. Inhloko yalo mnyango, uDkt Enoch Nzama, ithi umnyango udinga uR1.5 billion ukuze ukwazi ukuhlinzeka bonke abafundi abafanele ukuthola amabhasi. Uthe umnyango wabelwa imali engaphansi kuka-R400 million ukuba uqhube lolu hlelo. UDkt Nzama ukusho lokhu ngesikhathi umnyango wakhe uvele phambi kwekomiti lezeZimali esiShayamthetho saKwaZulu-Natal. Utshele amalungu aleli komiti ukuthi selokhu lolu hlelo lwaqala eminyakeni engaphezu kwemihlanu eyedlule, umnyango uhlale wabelwa imali encane kakhulu kunaleyo oyidingayo ukuze ukwazi ukuhlinzeka bonke abafanele ukuthola amabhasi. “Ngiyavuma, sibhekene nenselelo enkulu uma kuziwa kulolu hlelo lokuhlinzeka abafundi ngamabhasi. Selokhu saqala asikaze sithole isabelo sezimali esanele njengezinye izifundazwe. Ezinye izifundazwe zithola imali ephakathi kuka-R1 billion no-R2 billion, thina sithola u-R366 million kuphela. “Sithola izicelo eziqhamuka ezikoleni nasemiphakathini yokuthi sihlinzeke ngamabhasi abafundi abangu-117 000. Njengamanje isabelo sezimali esisitholayo sisivumela ukuba sihlinzeke abafundi abangu-45 000 kuphela.” UDkt Nzama uthe sebewubhalele kaningi umnyango kamgcinimafa bewucela ukuba sikhushulwe isabelo sezimali abasitholayo kepha namanje kusemnyama. “IKwaZulu-Natal inezindawo eziningi ezisemakhaya. Kunenqwaba yabafundi abahamba amabanga amade ngezinyawo. Ngokomthetho, kufanele engabe sabelwa uR1.5 billion khona sizokwazi ukuhlinzeka bonke abafake izicelo. “Kepha lokho akwenzeki. Sihlulwa ngisho nayiGauteng, ethola u-R2 billion, ne-Eastern Cape. Le nkinga ingaphezu kwethu ngempela, imali esiyabelwayo ayanele. “Kwayona le mali esiyabelwayo ibuye iphele unyaka ungakapheli, kuze kuphoqe ukuba sibuyele kumgcinimafa, siyocela ukuba asithi chatha.”