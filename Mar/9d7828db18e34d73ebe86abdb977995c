KUYAQHUBEKA ukuhlaselwa kwamakhosi nezinduna KwaZulu-Natal, njengoba kudutshulwe inkosi yaseMambuzane, eMpophomeni eHowick, ngaphandle kwaseMgungundlovu nenduna yayo ngoMgqibelo. Inkosi uManqoba Mkhize (38), idutshulwe nenduna yayo uDlomo (igama layo elingatholakalanga) ngumuntu ongaziwa. Ngokuthola kweSolezwe inkosi ibihlezi emotweni nenduna yayo bexoxa. Kuthiwa kuqhamuke umuntu ongaziwa wadubula amahlandla amaningi. Isolezwe lithole ngomthombo walo ukuthi bekulokhu kufika umuntu ethi uzofuna inkosi ethi ufuna umsebenzi. “Ufice inkosi emotweni nenduna wabadubula. Ubelokhu efika emzini wenkosi efuna umsebenzini umsolwa. Ubadubule wabe esebaleka,” kusho umthombo ocele ukungadalulwa. Okhulumela amaphoyisa KwaZulu-Natal uCaptain Nqobile Gwala, usiqinisekisile isigameko wathi kuphenywa amacala amabili okubulala. “Amaphoyisa aseHowick aphenya amacala amabili okubulala. Ngokophenyo olwenziwe, ngoMashi 13 ngo-19:30 ebusuku eTumbleweed eMerrivale, kudutshulwe Inkosi eneminyaka engu-38 nenduna eneminyaka engu-54. Badutshulwe ngumsolwa ongaziwa. Baphuthunyiswe esibhedlela bafike bashona bengena nje, ” kusho uCapt Gwala. UNgqongqoshe wezokuBusa ngokuBambisana neziNdaba zoMdabu uMnuz Sipho Hlomuka uthe: “Sidumele ngokubulawa kwenkosi uMkhize, nalowo akade ehamba naye. Kwenzeka lokhu nje sizilile njengoba kukhotheme iSilo.” Unxuse ukuba kube nokuthula futhi umphakathi waseMambuzane ungaziphindiseli. Uthe bazothumela ithimba lo mnyango ukuyolekelela. Imizamo yeSolezwe yokuthola umndeni wenkosi ayizange iphumelele izolo ngoba inombolo yokuxhumana nabo ayitholakalanga kwaze kwashaya isikhathi sokushicilela. 