UMPHAKATHI wase-Edendale, usale ushaqekile ngokutholakala kowesifazane oneminyaka engu-27 enqunu, eshonile eduze kwesikole. Owesifazane igama lakhe eligodliwe, kukholakala ukuthi udlwenguliwe wabe esebulawa. Ngokuthola kweSolezwe,  lo wesifazane utholwe ngoMgqibelo ekuseni ngabo-6 ngabantu abebedlula beya emsebenzini. Isidumbu besingasesikoleni e-Edendale Primary. Imbangela yokubulawa kwakhe kayaziwa njengoba kuthiwa, azikho izibazi nokulimala obekubonakala. Ilungu lo mndeni libhale kwiFacebook ukuthi kutholakale umshana walo edlwenguliwe futhi ebulewe. Selithintwa izolo Isolezwe, lithe licela kugodlwe ukuphawula komndeni kulolu daba, lacela ukuba kuthintwe amaphoyisa asingethe udaba. Umthombo osondelene nodaba, uthe lesi sigameko sishiye umphakathi  ushaqekile ngoba kutholakale isidumbu kungaziwa ukuthi kwenzakaleni. Okhulumela amaphoyisa KwaZulu-Natal, uCaptain Nqobile Gwala, uqinisekisile ukutholakala kowesifazane eshonile. “Amaphoyisa asePlessislaer avule idokodo ngokushona komuntu okwenzeke ngoMgqibelo ngo-6 ekuseni e-Edendale. Ngokophenyo lwamaphoyisa olusenziwe, kutholakale isidumbu sowesifazane oneminyaka engu-27, engagqokile ngokuphelele. Akukho ukulimala obekubonakala. Ukuhlolwa kwesidumbu yikhona okuzoveza imbangela yokushona kwalo wesifazane. Uphenyo ngalesi sigameko luyaqhubeka,” kusho uCap Gwala. Imizamo yokutholaka kwekhansela lendawo, ayizange iphumelele ngoba ucingo belukhala lungabanjwa, kwaze kwashaya isikhathi sokushicilela. 