Nkosikhona Cele UQONGQOTHWE ngesibhamu esiphundu washaywa waze wasala ngephenti owesifazane waKwaMaphumulo, enyakatho yeKwaZulu-Natal, ejeziselwa ukungasifaki isifonyo. UNksz Zamile Thusi (29) uthi uzizwa edelelekile futhi ethunazeke isithunzi ngalesi sehlo. Uthi bekungoLwesine, ngezithuba zantambama, ezihambela edolobheni KwaDukuza, ngesikhathi kuqhamuka iphoyisa abahilizisane nalo kubangwa indaba yesifonyo. Igama lephoyisa siligodlile njengoba singalitholanga ukuba liziphawulele. Uthe uyavuma ukuthi ubengasifakile njengoba besisesikhwameni futhi uyazi ukuthi kuyiphutha elikhulu. Uthe ngesikhathi esavula isikhwama ekhipha isifonyo, uzwe ngolabhabha wempama esihlathini. “Ngithe ngisadidedikile, leli phoyisa ebelingakhacisa okwengane, langibuza ukuthi yini edala ukuthi ngifune ukuncengwa ngesifonyo? Ngithe ngiyaliphendula, lavele langiphinda ngenye." Uthe iphoyisa limphoqe ukuba angene ngemuva evenini. Nangempela uthe ungenile ngoba bese likhiphe isibhamu. Konke lokhu uthi bekwenzeka phambi kwabantu ebesebemi izixongololo sengathi babukela ibhayisikobho. “Akekho ozihluphile ngokungilamulela. Bebelibele ukubuzana ukuthi ngenzeni?” Uthi iphoyisa libe selihamba naye lamyisa kwenye indawo lapho lifike lamqongqotha ngesibhamu esiphundu futhi lamshaya ngaso endlebeni yangakwesobunxele. “Ngithe ngisababaza lokho, laqhubeka langigandaya kwaba sengathi inkulu into engiyenzile. Lingishaye kwaze kwaklebhuka ingubo yami, ngasala ngephenti. Futhi angisoze ngalukhohlwa empilweni yami loluya suku,” usho kanje. Emuva kwalokho, leli phoyisa uthe limthathile lamyisa esteshini  samaphoyisa saKwaMaphumulo lapho elisebenzela khona. Eqhuba uNksz Thusi, uthe bafike esiteshini iphoyisa lamqambela amanga,  latshela ozakwabo ukuthi ulithimisele ngamathe ngesikhathi limbuza ngesifonyo. Ozakwabo uthe balincomile bathi lenze kahle laqondisa ubugwegwe umuntu ogoloza ukufaka isifonyo. Konke lokhu uthi bekwenzeka phambi komntwana wakhe oneminyaka engu-7. “Kusukela ngalolo suku umntwana wami uhlukumezekile. Uma ebona abantu, uvele abaleke acashe ngimfice ekhala. Akasathandi nokudlala nezinye izingane,” balisa. Uveze nokuthi kuyimanje ugqigqa odokotela njengoba kunegazi elophele ngaphakathi ebuchosheni bakhe kanti nendlebe yakhe eyodwa kayisezwa kahle. “Sengathi uNkulunkulu angangisiza ngilulame. Sengiqala ukuba novalo. Phela kunzima uma kuthiwa kunegazi elophele ngaphakathi ebuchosheni bami,” echaza. Okhulumela i-Independent Police Investigative Directorate (IPID), uNksz Ndileka Cola, usigxekile lesi senzo. Ucele ukuba athunyelelwe imininingwane egcwele ngalolu daba yikhona bezokwazi ukuluphenya. Uthe abakugqugquzeli nhlobo ukuba ngamahlongandlebe kwamaphoyisa.