UMHOLI weDA uMnuz John Steenhuisen, usecele uMengameli wakuleli uCyril Ramaphosa, ukuba angalivali thaqa izwe futhi angabuvali utshwala  ngaphambi kwePhasika. USteenhuisen uthe umkhakha wezitolo zokudlela yiwona ophazamiseke kakhulu ngesikhathi uRamaphosa ememezela uthaqa ngoMashi ngonyaka odlule. “Njengoba umnotho wethu uguqe ngamadolo nje, bangaphezu kuka-40% abantu bakuleli abangasebenzi,  abantu babhekene nobubha ongakaze ububone. Ngeke sikwazi ukumelana nothaqa. Ukuvalwa kotshwala akuzange kusenzele lutho ngaphandle kokuba sivalelwe umkhakha wezitolo zokudla,” kusho uSteenhuisen. Umholi weDA uthe njengoba wonke umuntu kuleli engakakwazi ukuthola umgomo, kusemqoka ukuba kufakwe izifonyo. USteenhuisen uthe kunokuthi uhulumeni avale izwelonke thaqa, kungcono asebenzise izinhlelo zokuvala izindawo ezithize ezikhombisa ukuhaqeka okudlangile njengoba enza ngonyaka odlule, ngesikhathi evala amadolobha okubalwa iNelson Mandela Bay nengxenye yeGarden Route lapho izibalo zabahaqekile zazenyuke kakhulu. 