IZINYUNYANA zabasebenzi zigxeka ukungahleleki koMnyango wezeMpilo KwaZulu-Natal ngenxa yesiminyaminya sabahlengikazi ebebebizelwe inhlolokhono esibhedlela, iDkt Pixley kaSeme, KwaMashu, izolo. Bebengaphezulu kuka-3 000 abahlengikazi ebebeshaye ujenge bethi babizelwe ukuzokwenza inhlolokhono kulesi sibhedlela ekubeni umnyango uthi wona ububize abangu-250. UMnuz Mandla Shabangu onguNobhala weDenosa KwaZulu-Natal, uthe: "Siyasihlangabeza isivunguvungu sesithathu seCovid-19 uma senza kanje. Okudumazayo ukuthi le nhlolokhono ihlelwe wuMnyango wezeMpilo okumele ngabe uyilandela ngendlela imigomo yeCovid-19. Kungani kubizwe abantu abaningi kangaka ngosuku olulodwa? Bekumele  okungenani inhlolokhono yama-professional nurse ibe izinsuku ezintathu ngoba babukeka bebaningi, nakwezinye izigaba zonesi, kwenziwe okufanayo. Kungabi nesinyokotho esinje," kusho yena. Imenenja yenyunyana yabasebenzi iPublic Servants Association of South Africa (PSA), KwaZulu-Natal, uMnuz Mlungisi Ndlovu, ithe bayajabula ukuthi kukhona okwenziwayo okuwukulungiselela ukuvulwa kwalesi sibhedlela njengokufisa kwabo kodwa wathi inhlolokhono bekumele ihlelwe ngenye indlela engabeki onesi engcupheni yokutheleleka ngeCovid-19. "Siyaqonda ukuthi umnyango uyaqala ukwenza umsebenzi omkhulu njengalo. Siyethemba iphutha lanamhlanje lizobavula amehlo," kusho yona. Isitatimende esithunyelwe wuMnyango wezeMpilo KwaZulu-Natal sithe bekulindelwe onesi abangu-250. “Sisola ukuthi abantu batshelene ngoba kufike abantu abevile ku-3 000. Sinalo uhla lwabantu ebebemenyiwe ukuthi bazokwenza inhlolokhono. Inhlolokhono iqhubeke ngaphansi kweso lwamaphoyisa izolo ngoba abantu bebenolaka bengafuni ukuhlakazeka,” kusho isitatimende. UNobhala weNehawu KwaZulu-Natal, uthe babacele ulwazi oluchaza ukuthi bangaki onesi abafake izicelo kulesi sibhedlela nokuthi bangaki abazokwenza inhlolokhono ngoba bebona ukuthi kuzodingeka ukuthi kube nohlelo olwehlukile ngenxa yobuningi babantu abalindelekile kodwa umnyango awubanikezanga. “Ukube bebebambisene nathi ngabe isinyokotho esinje asibanga khona ngoba besizobonisana indlela engase ibe ngcono,” Omunye wabahlengikazi obezokwenza inhlolokhono osebenza eGauteng, uthe: "Ngiqale ngakhathazwa ukuthi i-sms engithunyelelwe yona ayinalo igama lami, ingitshela ukuthi ngiyamenywa ukuthi ngizokwenza inhlolokhono ebhalwayo kulesi sibhedlela kanti amanye aye abe negama lofake isicelo. Uma sengifika la onogada bathi abanalo uhla lwamagama abantu abazobhala namhlanje, bathi uhlelo lwenziwa inhlokohhovisi, bona bebengazi nokuthi kuzoba nabantu abaningi kangaka. Bekumele ngingene ngo-8 ekubhaleni manje u-11, ngimile langaphandle, ngifike ngo-7," kusho yena. Omunye umhlengikazi othe uyitoho eliqashelwe iCovid-19 kwesinye sezibhedlela KwaZulu-Natal, uthe: "Sengikhethe ukuqhela kulayini ngoba kulula ukuthi sigoduke sesithole iCorona kulesi sinyokotho. Uma bengenawo umbhobho wokusibiza ngamagama, kusho ukuthi ngizosala ngoba ngeke ngizifake ekufeni ngibhekile," kusho yena. 