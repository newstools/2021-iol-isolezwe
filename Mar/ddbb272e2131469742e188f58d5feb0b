NKOSIKHONA CELE USOLWAZI Sihawu Ngubane, oyisazi samasiko uthi kuzoba mqoka kakhulu ukuba ukuhlonishwa kweSilo Samabandla, uZwelithini kaBhekuzulu, esesikhotheme kubonakale nakomunye ozongena esihlalweni sobukhosi. UNgubane uthi kuyisiko lamaZulu ukuhlonipha nokwazisa osuke ehola isizwe esithile. Uchaze inhlonipho njengomgogodla wesizwe samaZulu. "Kuzoba mqoka ukuthi lelo zinyane leSilo elizongena nalo lihlonishwe. Kufanele kuqinisekiswe ukuthi konke okuhle obekwenzelwa iSilo nakulona izinyane elizolandela kuyabonakala kwenzeka. Phela iqiniso limile nje, lithi akuhlonishwa umuntu kodwa kuhlonishwa isihlalo akusona," echaza. Uthe ozongena ngemuva kweSilo kuzobaluleka ukuba aqinisekise ukuthi uyaqhubeka nezinhlelo ezihlabahlosile iSilo ebesizenza. Wenze isibonelo ngokubaluleka kwamasiko nolimi, okuyizinto athe uNgangezwe Lakhe ubezibeka eqhulwini ngaso sonke isikhathi. Uthe yize sesikhotheme iSilo kodwa imisebenzi yaso iyohlezi isobala. ''Akuqali ngaye uNgangazwe Lakhe ukukhothama komholi wesizwe. Njengoba kuthiwa uKhotheme nje kuchaza khona ukuthi naye useyokhothama kwabakubo abangaphambili kwakhe nabo ababekulesi sihlalo,"echaza. Uchaze uMdlokombane njengomholi obekulula ukusebenzisana naye futhi enobuchule. Uthi uqale ukusebenzisana neSilo ngo-2015 ngesikhathi ekhethwa eba nguSihlalo weZulu Royal House Hold Trust. "Besinobudlelwano obuhle kakhulu neSilo. Ubengumuntu okumnandi kakhulu ukusebenzisana naye. Kuningi kakhulu engikufundile kuyena kuyona yonke le minyaka sisebenzisana ndawonye,'' echaza. Uchaze ukukhothama kweSilo njengezindaba ezimbi kakhulu. Uthe kubuhlungu ukubona uZulu ugubazelwa yifu elimnyama. Noma kunjalo uthe kumqoka ukuba isizwe samaZulu sibonakale simunye sibumbene, ikakhulukazi kulesi sikhathi esinzima kangaka. Ngokusho kukaNgubane kusezandleni zomndeni ukubona ukuthi wubani okumele angene khaxa kulesi sihlalo. Lokho kodwa uthe ucabanga ukuthi umndeni uzobhunga ngakho kabanzi ngemuva kokutshalwa kweSilo.  