WILLEM PHUNGULA UMHOLI ophumayo weDA KwaZulu-Natal, uMnuz Zwakele Mncwango usephumele obala wathi uzovotela uMnuz Francois Rogers ukuba angene esikhundleni ebesiphethe. Uphumela obala nje uMncwango ngehhashi azolibhejela vele seziya kuMaliyethe kulo mjaho wesikhundla seDA njengoba leli qembu lizoba nengqungquthela ngoMgqibelo wesonto elizayo e-ICC eThekwini. Ekhuluma neSolezwe ngeSonto uMncwango, uthe uhlale phansi wabheka ulwazi nesipiliyoni sikaRogers, wambona engumuntu ofanele ukuthatha izintambo kuye njengoba esezibeka phansi. Uchaze uRogers ngokuthi  usevuthiwe kakhulu kwiDA, unakho konke okudingwa kumholi ozohola leli qembu esifundazweni. UMncwango uthe uRogers ulazi ngaphandle nangaphakathi iqembu njengoba eqale ngokuba yikhansela eKokstad,  kusukela ngeminyaka yawo-1990, kwaze kwaba ngu-2008  lapho eshiye wayoba yilungu lePhalamende kuzwelonke. Ubuye ngo-2014 wazoba yilungu lesifundazwe emva kokhetho lukazwelonke. Ngakwezepolitiki nakhona usemdwayidwa, wubeyisekela likaMnuz Sizwe Mchunu ngesikhathi ehola leli qembu. Ngesikhathi uMncwango ethatha ihlandla lesibili wakhethwa waba ngusihlalo wesifundazwe kuze kube manje. Akuyena UMncwango kuphela kumalungu aqavile ahamba noRogers kodwa noNksz Mbali Ntuli uthe ivoti lakhe uzolifaka kuye uRogers. UNksz Ntuli uthe yena kuRogers ubona umuntu ozokwazi ukuhlanganisa zonke izinhlanga futhi akwazi ukukhulisa iqembu esifundazweni, enze kube nozinzo. URogers uthe ujabule kakhulu ngokweseka akutholayo, uluqonda kahle usizi olubhekene nabantu basemakhaya njengoba engowokuzalwa eKokstad futhi ebe yikhansela lakhona iminyaka eminingi. Ngakolunye uhlangothi izimbangi zakhe, uNksz Nicole Graham noMnuz Emmanuel Mhlongo bathi kuzobonakala sekuqoqwa ngoba nabo bayezethemba kakhulu. UNksz Graham uthe akesabi lutho ngoba iTheku, okuyisifunda esikhulu kunazo zonke, leseka yena. NoMhlongo uthe noma kanjani nguye ozovuka nesikhundla. “Anginendaba nokuthi uMncwango noMbali beseka bani ngoba ivoti labo liyalingana nelungu leDA elihlala emjondolo,” kusho uMhlongo 