UMNDENI wowesifazane  waseNorthdale, eMgungundlovu,  owabulawa ngesihluku yisoka lakhe eliyiphoyisa, ufuna ligwetshwe udilikajele njengoba lilahlwe yicala. UNksz Wendy Dlamini (29), watholwa ebulewe ngo-Ephreli 15, 2018 emuva kokulandwa yisoka lakhe kubo. UConstable Sipho Chonco (32), owayesebenza eGreytown,  waboshwa emuva kokutholakala kwegazi likamufi emotweni yakhe nasezimpahleni zakhe. Ngo-Mashi 29, 2021 kulindeleke ukuba agwetshwe, walahlwa ngecala ngo-Febhuwari 26. Uninalume kamufi uMnuz Meshack Dlamini, uthe balindele ukuthi agwetshwe udilikajele. “Isigwebo esifunwa umndeni udilikajele, uhambe nombandela wokuba angawunikezwa nhlobo ushwele. Seside lesi sikhathi silindile, sihamba icala. Sigculisekile ngendlela icala belihamba ngayo enkantolo, yisigwebo esiyosijabulisa. Asifuni noma babale leminyaka emithathu ehamba icala uma esegwetshwa,” kusho uDlamini. Elandisa Isolezwe uthe ingane kamufi eyayinezinyanga eziyisikhombisa, isize yakhula ubulungiswa bungakenziwa. Umndeni uthe kusenzima ukuchazela ingane ngokwenzeka kunina ngoba isencane. Bathe uma sekuphume isigwebo bazokwazi ukuthobeka izinhliziyo ngokwenzeka. Bathe yize leli phoyisa liphika konke kodwa ubufakazi obuphambi benkantolo buveza obala konke okwenzeka. Ngelanga abulawa ngalo umufi, kuthiwa umbulali wafona, wabe esefika ekuseni ngeSonto kubo. Umufi waphuma egqoke izimpahla zokulala eyokhuluma naye emotweni. Washaya wachitha naye, emuva kwesikhashana kuthiwa iphoyisa lafonela omunye wabangani  bakamufi, ongumakhelwane, wamtshela ukuthi axhumane nomndeni awutshele ukuthi isidumbu sikamufi, bazosithola ehlathini eNorthdale. UNksz Dlamini ubenezingane ezintathu, ezimbili ezingabafana ebezingazalwa wumsolwa. 