ITHOLAKALE isicwiyiwe imoto eyayishayelwa nguNksz Nana Bhengu- Gilose (31)  okuthiwa wabulawa ngesonto eledlule, ngoMsombuluko eMlaza, ngumlisa ayemgibelisile. Kuthiwa imoto, iNissan Micra etholakale ngoLwesine eNgonyameni, ibisikhishwe amasondo, umsakazo nezipikha. Kubikwa ukuthi ibisidayiselwe umuntu ohlala kule ndawo (eNgonyameni). Unina kamufi, uNksz Sizakele Bhengu, uthe umkhondo wemoto bawuthole ngomlisa wasendaweni ( eNgonyameni), otshele uyise kamshana wakhe,  owayekhona ngenkathi kubulawa indodakazi yakhe. Uthe lo mlisa ofike nalo mbiko ucele ukuthi angadalulwa emaphoyiseni. “ Sizwa kuthiwa besekunomuntu obezimisele ngokuyithenga imoto njengoba ibifihliwe lapho etholakale khona. Isifiso sami wukuthi kutholakale iqiniso mayelana nesigameko ukuze ngazi ukuthi kwenzakalani ngosuku okwabulawa ngalo uNana ( umufi),” kusho uNksz Bhengu. Okhulumela amaphoyisa KwaZulu-Natal, uColonel Thembeka Mbele, uthe amaphoyisa abengakabi nalo ulwazi ngokutholakala kwemoto. Umufi,  kubikwa ukuthi wayephuma ukuyofaka uphethroli nomzala wakhe egaraji elikwa-W, ngabo-4 ekuseni, ngesikhathi owesilisa abangamazi ecela ukugitsheliswa emotweni. Kuthiwa lo mlisa watshela  umufi ukuthi akame ngemuva kokuthi behambe ibangana. Kwabe sekuthushuka abanye abalisa ababili abebemi emgwaqweni, okusolwa ukuthi babelinde obegitshelisiwe. Kuthe uma umsolwa ebona umufi engami lapho ayethi akame khona, wakhipha ibhodlela elifile wamgwaza ngalo esifubeni. Abasolwa kuthiwa batshela umzala wakhe abaqale bamshaya ukuthi akaphume emotweni, maqede bakhipha isidumbu sikamufi abasishiya emgwaqweni, kwa-C kulo leli lokishi  