NKOSIKHONA CELE USAKHUNGATHEKILE umhlengikazi ongumbelethisi esibhedlela sasoZwathini, i-Appelsbosch, oklinywe futhi wasakazwa ngezimpama wumlisa wasendaweni kubuka iziguli nonogada egunjini asebenzela kulo. Ngokusho komthombo, umsolwa udabule ngempama umhlengikazi amahlandla amahlanu, wamngqubuza kabuhlungu odongweni maqede wasacazeka phansi ngaphambi kokumgxoba ngezinyawo. Umsolwa owaziwa ngokuba yisiqhwaga sasendaweni futhi obebukeka edle amanzi amponjwana, kuthiwa ushaye lo mhlengikazi ngoba efuna abelethise umkakhe obekhala ngokusikwa. “Utheleke kulesi sibhedlela evutha bhe, ehambisana nobhululu bakhe nabo ebebebudlonyile. Ungene ngaphakathi, wayalela lo mhlengikazi ukuba ashiye yonke into ayenzayo maqede anake umfazi wakhe obeze esibhedlela ezoteta.” Umthombo uthe umhlengikazi umtshelile ukuthi usamatasa, usasiza ezinye iziguli futhi wacela umsolwa ukuba abekezele kancane. “Lo wesilisa kumcasule kakhulu lokho. Akabuzanga lutho. Uvele wamklinya kubuka wonke umuntu. Uqhubekile wamshaya ngenqwaba yezimpama. Waqhubeka wamsakaza kabuhlungu odongweni. Wamshiya elele phansi kanjalo,” kuchaza umthombo. Ngokuthola kweSolezwe NgoMgqibelo, konke lokhu bekwenzeka onogada bekhona kodwa indlela ebebethule ngayo bekungathi bafile. Umsolwa lo kuthiwa emphakathini ubizwa nge “ngenkosi” ngendlela nje asatshwa ngayo. Kuthiwa yingakho engene esibhedlela wacanasa maqede kwangaba ndaba zalutho. Indlela okugcine kunesixakaxaka ngakhona, kuthiwa nalo obezoteta akwaziwa ukuthi ugcine ephelelephi. Omunye umhlengikazi eligodliwe igama lakhe, uthe namanje basathuka izanya ngenxa yesehlo abasibonile. Uthe bayazibuza bayiziphendula mayelana nokuphepha kwabo uma umsolwa ekwaze ukungena kalula kanje emagcekeni esibhedlela maqede azenzele umathanda nje. Umhlengikazi, ohlaseliwe, uqale wabuza ukuthi intatheli iluthole kanjani udaba ngaphambi kokuqinisekisa ukuthi lesi sigameko senzekile. Ubezwakala noma ekhuluma nje ukuthi okwenzekile kumhlukumeze kakhulu. Okhulumela amaphoyisa KwaZulu Natal, uCaptain Nqobile Gwala, usiqinisekisile isehlakalo. Uthe amaphoyisa aseHarburg aphenya icala lokuhlaselwa kowesifazane esemsebenzini wakhe esibhedlela. Uthe umsolwa ulinganiselwa eminyakeni engu-36 yobudala. Waveza nokuthi uvelile eNkantolo iNew Hanover. Okhulumela uMnyango wezeMpilo, KwaZulu Natal, uNtokozo Maphisa uthe: “Sishaqekile ngalesi sigameko. Sifisa ukugcizelela ukuthi ukuhlukunyezwa kwabasebenzi bethu ikakhulukazi abesifazane akwamukelekile. Lokhu akukhathaleki ukuthi kwenzeke ngaphansi  kwasiphi isimo.” Wenezele mgokuthi bayethemba umthetho uzongenelela uthathe indawo yawo.   