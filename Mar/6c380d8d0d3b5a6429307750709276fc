IFE olwembiza iNdlu yobuHoli beNdabuko kuzwelonke ngokukhothama kweNgonyama yamaZulu uGoodwill Zwelithini kaBhekuzulu, ngoba ibincela kuyena ulwazi futhi ihlomula nasebuhlakanini bakhe. Usihlalo wendlu Inkosi Sipho Mahlangu, usho kanje ngenkathi eyobhonga emswaneni esigodlweni KwaKhethomthandayo, KwaNongoma izolo. UMahlangu uthe bebesadinga ukuthi Isilo sibachushise ngokuthi kumele zenzenjani ezinye izizwe ukuze zigcine umhlaba wazo njengoba kwenzeka KwaZulu. Uthe bebesabudinga ubuholi beNgonyama ekhotheme. “Yibona kuphela ubukhosi (bamaZulu) eNingizimu Afrika, obusanomhlaba ezandleni zawo. Besinezinhlelo naye zokuthuthukiswa kwezindawo zasemakhaya. Besisalindele lukhulu kuyena,” kusho uMahlangu. UMhlangu uthe bazoyeseka iNgonyama ezobekwa esihlalweni njengoba bebekade benza kuMdlokombane esadla anhlamvana. Uthe ngeke basihlakaniphele Isilo esizobekwa esihlalweni, bafune ukuba ngaphezulu kwaso kodwa bazosebenza ngokubambisana. Uthe ukutshwala kweNgonyama phakathi kwamabili kuyenziwa nakwezinye izizwe okubalwa nesakhe, samaNdebele. Inkosi uMandla Mandela ihambele esigodlweni KwaKhethomthandayo iyobhonga emswaneni. UMandela uhe umkhulu wakhe uDkt Nelson Mandela wayesihlonipha Isilo. Ukhumbule iqhaza elabanjwa yiSilo ekudaleni uxolo kuleli ngenkathi kuphuma uhulumeni wengcindezelo kungena owentando yabantu. “Silapha sizoduduza oNdlunkulu neNdlu yobukhosi bamaZulu. Sithi alwehlanga lungehlanga,” kusho uMandela. UNgqongqoshe wezeMpilo kuleli uDkt Zweli Mkhize uthe babeke izinhlelo eziqinisekisa ukuthi iyalandelwa imigomo yokuvikela iCovid-19. UMkhize uthe kube nzima ngoba bekungewona umcimbi obuhleliwe, njengoba abanye abantu bebeqhamuka endleleni bajoyine amabutho. Ungqongqoshe uthe benze isiqiniseko sokuthi bonke abeze KwaKhethomthandayo bafake isifonyo, bafutha izandla ngesibulali magciwane futhi bayaqhelelana ngebanga. 