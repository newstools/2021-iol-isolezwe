UMENGAMELI we-EFF uMnuz Julius Malema usanqaba ukuphumela obala ngezinto ezadingidwa emhlanganweni wakhe nalowo owayengumengameli wakuleli uMnuz Jacob Zuma emzini wakhe eNkandla ngenyanga edlule. Ebuzwa ngalo mhlangano ngesikhathi ekhuluma nezintatheli ngemuva kokuvela enkantolo yemantshi eRandburg ecaleni lokushaya ngoLwesithathu ntambama, uMalema uthe akubuzwe uJaji Raymond Zondo ukuthi kwakwenzenjani ehlangana noZuma kwakhe ebusuku. “Anginabudlelwano noZuma, ngangiyohlangana naye ukuze sidingide izinto ezibalulekile ezithinta izwe. Ngaphambi kokuthi ningibuze ukuthi iziphi lezo zinto, buzani uZondo ukuthi iziphi yena izinto ezibalulekile ezithinta izwe ayeyozibhunga noZuma, ijaji lonke. Kuze kube inamhlanje akakaze asichazele ukuthi wayeyokhulumani noZuma...ijaji lonke livakashela usopolitiki emzini wakhe ebusuku? Uma ningakayitholi leyo mpendulo kuZondo ngeke ngiwuphendule umbuzo wenu. UZondo akakaze abuzwe ukuthi ijaji lifunani emzini kasopolitiki,” kusho uMalema. Kuzokhumbuleka ukuthi uZuma noJaji Zondo babhekene ngeziqu zamehlo kulandela ukungqubuzana kwikhomishini ephenya ngokulawulwa koMbuso yidlanzana. Umhlangano ’wetiye’ kaMalema noZuma ulandele isinqumo sikaMsholozi sokuthi ngeke asalubeka kule khomishini uZondo angusihlalo wayo. UMalema ukugcizeleli ukuthi akanabudlelwano noZuma kodwa kubalulekile ukuthi ezinye izinto kuleli zixazululwe ngokuhlangana nabantu nivulelane izifuba. UMalema uqhube wasola abezindaba nabahlaziyi bezepolitiki ngobuxoki ngokubiza umhlangano wakhe noZuma njengomhlangano wetulo lokuwisa umengameli Cyril Ramaphosa. “Uma ubuholi be-ANC sebuhlangana noZuma eNkandla, abasakubizi ngetulo lokuwisa uRamaphosa,” usho kanje.