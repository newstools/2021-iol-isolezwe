UMNYANGO wezeMfundo KwaZulu-Natal usuxwayise izikole  ngokubamba imiphumela yabafundi ngenxa yokuthi abazali bayehluleka ukukhokha imali yokufunda yezingane zabo. Esitatimendeni umnyango uveze ukuthi,  usuthole inqwaba yezikhalo ezivela ezindaweni ezehlukene ngokubanjelwa kwabafundi ama-riphothi ngoba kuthiwa abakhokhe imali yesikole. “Sesikuveze kaningi ezikoleni  ukuthi ukujezisa abafundi ngokubabambela imiphumela yabo ngenxa yokuthi abazali babhekene nenselelo yokungabikhona kwemali, akuvumelekile. Izikole ziyacelwa ukuthi zikhulume nabazali kuhlelwe indlela yokukhokha ngaphandle kokuphazamisa ikusasa lengane,” kusho isitatimende. Khonamanjalo, umnyango uthe seluqalile  uhlelo lokumakwa kabusha nokubuyekezwa kwamaphepha abebefunda u-matric nyakenye abakholwa ukuthi kwaba namaphutha  ngesikhathi  bemakelwa. Lolu hlelo luqale ngesonto eledlule kanti luvuleleke kubona bonke abanesifiso sokumakelwa noma ukubalelwa kabusha amamaki abawathola kuleso sifundo umuntu anezinsolo zokuthi abenzekanga kuso ubulungiswa.  Lolu hlelo luzophela ngoLwesithathu ngesonto elizayo, imiphumela ikhishwe ngoMashi,14. Imali yokumakelwa kabusha nokubuyekezelwa imiphumela, ofisa ukufaka isicelo uyokwaziswa ngesikhathi efaka isicelo.  Kuthiwa abafisa ukubhalisa bangaxhumana namahhovisi ezifunda. 