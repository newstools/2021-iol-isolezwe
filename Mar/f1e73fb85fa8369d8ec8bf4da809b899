UMNTWANA waKwaPhindangene, iNkosi Mangosuthu Buthelezi ibhobokile ngokungaphatheki kahle njengoba kulungiselelwa ukutshalwa kweSilo Samabandla wonke. UMntwana ubethulela izinduna inkulumo ngaphandle kwesigodlo seSilo, KwaKhethomthandayo izolo ntambama. Uthe kube khona ukuphambana kwemibono phakathi kwakhe nabanye abaNtwana baseNdlunkulu abebenombono ohlukile kowakhe ngokutshalwa kweSilo. "Njengoba iSilo besilaliswe esibhedlela ngenxa kashukela siphinde sahaqwa wukhuvethe. Njengenqubo umuntu oke waphathwa yileli gciwane akuvumelekile ukuthi avulwe esidlangaleni, ukuqinisekisa ezokuphepha. “KunabaNtwana baseNdlunkulu abebefuna isidumbu seSilo sivakashiswe kuzona zonke izigodlo. Mina bengingahambisani nalokho kodwa bebephoqa ukuthi kwenzeke. Bese ngithathe nesinqumo sokuthi ngingabe ngisaba yingxenye yezinhlelo zokutshalwa kweSilo futhi ngingezi nasekutshalweni kwaso. “Kuze kwangenela uNgqongqoshe wezeMpilo uDkt Zweli Mkhize noNgqongqoshe wamaPhoyisa, uMnuz Bheki ukuthi izinto zihanjiswe ngendlela. Kumanje angazi noma isidumbu seSilo sivuliwe yini njengoba sisemakhazeni njengoba kudonsiswana," kusho uMntwana. Ubuye waveza nokuthi phambilini bezikhona izingxabano ebezike zibe khona phakathi kwakhe neSilo. "Ngesikhathi kuphuma uMnuz Nelson Mandela ejele iSilo sathi ungcono yena ubeboshiwe esejele, sona bekufana nokuthi siboshiwe sisemzini kayise ngenxa kahulumeni waKwaZulu. Ngalokho angisho ukuthi iSilo bengisibambele amagqubu kodwa bengifuna ukuhlambuluka nje phakathi kwabantu ngoba sakusho esidlangaleni lokho. Kumanje ngixolile futhi ngithi sihambe kahle iSilo, " kusho uMntwana obekhuluma kwehle nezinyembezi. UShenge uveze nokuthi iMbube ngesikhathi igubha usuku lokuzalwa ngo-2017 yathi uShenge akenzanga lutho ukuyivikela. Uthe usuku lokutshalwa kweSilo basazolumemezela uma sebephothule ukubonisana nabaNtwana baseNdlunkulu. Uveze ukuthi iSilo besesiphefumula ngemishini ngesikhathi sisebhedlela njengoba besingasakwazi ukuziphefumulela ngenxa yokugula nezinso namaphaphu kungasasebenzi kahle. Uveze ukuthi ngokuhamba kwesikhathi isimo sikhombise ukuba ngcono, sakhishwa nasemishinini. Uthe isimo sibuye saba sibi kakhulu, sagcina sikhotheme.