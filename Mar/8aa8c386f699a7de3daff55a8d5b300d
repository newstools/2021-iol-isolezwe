USASHAQEKILE unina wowesifazane ogwazwe wafa ngoMsombuluko ekuseni eMlaza, ngumlisa abemgibelise emotweni abehamba ngayo nomzala wakhe. Kuthiwa umufi, uNksz Nana Bhengu Giyose (31) waseSiphingo, ubephuma ukuyofaka uphethroli nomzala wakhe egaraji elikwa-W, ngabo-4 ekuseni,  ngesikhathi owesilisa ecela ukugitsheliswa emotweni. Kuthiwa lo mlisa utshele umufi ukuthi akame ngemuva kokuthi behambe ibangana. Kuthiwa kuthushuke abanye abalisa ababili abebemi emgwaqweni, okusolwa ukuthi bebelinde obegitshelisiwe. Kuthiwa umsolwa uthe uma ebona umufi engami lapho abethi akame khona, wakhipha ibhodlela elifile wamgwaza ngalo esifubeni. Abasolwa kuthiwa batshele umzala wakhe abaqale bamshaya ukuthi akaphume emotweni maqede bakhipha isidumbu sikamufi abasishiye emgwaqweni, kwa-C kulo leli lokishi. Umufi kuthiwa ushonele endaweni yesehlakalo. UNksz Sizakele Bhengu (61) ongunina kamufi, ukhale ngokuba nenhliziyo enhle kwengane yakhe ezimbele ithuna izama ukusiza umuntu. "Ngiphelelwe ngamandla ngenkathi ngifika endaweni yesigameko isidumbu sengane yami sesisongiwe. Umtanami ubulawe wukuba nenhliziyo enhle. Kusobala ukuthi lo muntu ubevele eyihlelile into ayenzile," kubeka uNksz Bhengu. Uthe njengoba ebenamadodakazi amabili, usesele nodadewabo kamufi omdala kuphela. Imoto ebihamba umufi iNissan Micra, kubikwa ukuthi abasolwa bayithathile babaleka nayo. Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko wathi kuvulwe icala lokubulala, elokushaya nelokudunwa kwemoto. Amaphoyisa asaphenya.  