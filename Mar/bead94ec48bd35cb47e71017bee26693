USHISA phansi umkhankaso kubaholi be-ANC okuthiwa bagaqele ukuvala isikhala likangqongqoshe wezokuThutha, esivuleke ngokushona kukaMnuz Bheki Ntuli. Selokhu ashona uNtuli ngoJanuwari, izintambo zibanjwe nguMnuz Kwazi Mshengu, onguNgqongqoshe wezeMfundo. Imithombo engaphakathi kwi-ANC nasesiShayamthetho ithi uMshengu akasafuni ukusidedela isikhundla, usencamela ukususwa kwezemfundo aphathe ngokugcwele kwezokuThutha. Lo mthombo uthi kunomkhankaso ovuthayo oqhutshwa umshosha phansi wokuthi uMshengu asithathe ngokugcwele isikhundla sokuba ngungqongqoshe wezokuThutha. Umthombo uqhuba uthi isikhundla sigaqelwe yiwo wonke umuntu ngendlela ’esicebe’ ngayo. Uthi okwenza wonke amalungu e-ANC asihalele ukumenyezelwa kokunweba komgwaqo owuthelawayeka phakathi kweTheku noMgungundlobu, okuthiwa uzodla izigidigidi zamarandi. Kulo msebenzi kuthiwa kuzodla osomabhizinisi ngohlelo lwamathenda kwakheke namathuba omsebenzi. Yize kungacaci ukuthi ungqongqoshe ozosiphatha uzosizakala kanjani kodwa kuthiwa unconywa kakhulu yilabo abahlomulile ngomsebenzi ophume emnyangweni wakhe. Lokho kungenza aqokelwe esikhundleni esiphezulu engqungqutheleni yokukhetha ubuholi enhlanganweni yakhe. Kuthiwa abahlomulile bayakumkhankasela, bafake nezimali emkhankasweni wakhe (ophethe umnyango). Ngakolunye uhlangothi kuvela ukuthi ilungu le-ANC esiShayamthetho uMnuz Jomo Sibiya licuthele umnyango wezeMfundo, uma uMshengu egcina eqokelwe kowezokuThutha. Umthombo uthi nabeseka uSibiya baphansi phezulu banxenxa ukuba aqokelwe kule sikhundla, uma kwenziwa izinguquko kwikhabinethi. Kwenzeka lokhu nje, kuvela ukuthi ubamba uyayeka uNdunankulu wesifundazwe uMnuz Sihle Zikalala, njengoba sekuyophela izinyanga ezimbili singavaliwe isikhundla. Namaqembu aphikisayo aseqalile ukufaka ingcindezi kundunankulu, ukuba aqoke ungqongqoshe omusha. USibiya uphike walala ngomhlane ukuthi ucuthele esikangqongqoshe wezeMfundo, wathi kwi-ANC ayenziwa leyo nto kodwa wamukela lokho onikwa khona. NoMshengu uzichithile izinsolo zokuthi akasafuni ukuphuma kwesezokuThutha. Okhulumela uMshengu, uMnuz Kwazi Mthethwa, uthe usebenza kanzima ukuletha imfundo esezingeni  eliphezulu ngakho-ke indaba zokutshalwa kwamalungu ezikhundleni yinto yenhlangano. Okhulumela i-ANC, esifundazweni uMnuz Nhlakanipho Ntombela, uthe akuthintwe undunankulu. UMnuz Lennox Mabaso, okhulumela undunankulu uthe uZikalala uzomemezela ungqongqoshe omusha uma sekuqedwe zonke izinhlelo ezenziwayo. Uthe akumele kukhulunywe sengathi lesi sikhundla asinamuntu ngoba uMshengu uwenza kahle umsebenzi. Amanye amagama avelayo ngelikaMnuz Siboniso Duma noMnuz Supa Zuma. 