UMQINGO wamaphepha enkantolo ongamakhasi angu-324 anohlu lwamacala athweswe uNkk Zandile Gumede nasolwa nabo, uveza izinkampani ezazinikwa amathenda zikhokha imali kwi-akhawunti yakhe yasebhange, awezihlobo zakhe, namanye amakhansela ne-ANC eThekwini. UMbuso uhlanganise ubufakazi bawo usebenzisa nezingxoxo eziqoshiwe zamaselula nezitatimende zasemabhange. Usola uNkk Gumede, imenenja kaMasipala waseThekwini, uMnuz Sipho Nzuza, owayeyikhansela, uMnuz Mondli Mthembu, nabanye abahlanu ngokuba sekhaleni lenkohlakalo, bedidiyela ukuthi izokwabiwa kanjani ithenda kaR430 million yokuqoqwa kwadoti nokuthi obani okwakumele baqashwe emiphakathini. Abanye abasolwa ngokuba ngongqondongqondo uMnuz Robbert Abbu owayeyiphini lenhloko kwaDurban Solid Waste, uMnuz Sandile Ngcobo owayeyiphini lenhloko kwaSupply Chain Management, osomabhizinisi uMnuz Hlenga Sibisi, uMnuz Zithulele A Mkhize, uMnuz Craig Ponnan, uMnuz Bongani P Dlomo. Kuvela nokuthi kwakumele kuhlomule ababengamalungu e-ANC bohlangothi oluthile, iMKMVA nenhlangano yosomabhizinisi Amadelangokubona Business Forum. UMbuso usola ukuthi ashawa ngesithende amakhansela amaqembu aphikisayo kule nkontileka eyasungulwa uNkk Gumede noMthembu. UNkk Gumede noMthembu kuthiwa bayalela amakhansela ukuthi aye emiphakathini ayofuna izinkampani ezincane ezine kuya kwezinhlanu ezazizolekelela izinkampani ezine ezinkulu ezanikwa ithenda yokuqoqa udoti. Lokhu kwakuzohlumulisa amakhansela ngentshontsho. Izinkampani ezinkulu ezanikwa umsebenzi Uzuzinikela Trading Cc, Ilanga Lamahlase Project (PTY) LTD, Omphilethababg ne-El Shaddai. Zanikwa imali engaphezu kukaR320.9 million ithenda izoqala ngoDisemba 2017 iye kuJuly 2019. Zazifake izicelo zomsebenzi sekudlule isikhathi futhi zingekho ohlwini lwezenzela umkhandlu umsebenzi. Laba baholi kuthiwa bayelula le nkontileka ngoR45 million izinyanga ezintathu. Ezinye zezinkokhelo kuthiwa ngo-Okthoba 25, inkampani Ilanga yafaka uR30 000 kwi-akhawunti kaNkk Gumede, yaphinda ngoR28 000 kwi-akhawunti yendodakazi yakhe ngo-Ephreli 26, 2018. Ngo-Febhuwari 7, 2018 Ilanga yakhokha uR100 000 enhlanganweni iRadical Economic Transformation. Le nkampani yakhokha uR150 000  kuSelby Gumede weNUZ Events. UMbuso uyamanisa uSelby neZandile Gumede Foundation. Kuthiwa ngoJanuwari 2017 kuya kuMashi 2019, kwakhokhwa uR824 450 kwi-akhawunti kaNkk Gumede ngumuntu uMbuso oligodlile igama lakhe. Kuthiwa i-El Shaddai yakhokha amahlandla angu-19 uR48.7 million owakhokhelwa inkampani Umvuyo ngoFebhuwari 12 kuya ku-Ephreli 30, 2019. NgoMashi 22, 2018 i-El Shaddai, uPrabagaran Pariah noGraig Ponnan bafaka uR100 000 kwi-akhawunti ye-ANC eThekwini eStandard Bank Phambilini, iTheku lalikade linenkontileka yeminyaka emithathu yokuqoqwa kukadoti izinkampani ezingu-27 eyaqala ngo-2013 eyaphela phakathi kuka-2016 no-2017. Ngo-Agasti 2016, uNkk Gumede wafungiswa waba imeya. Uhlu lwamacala olungamakhasi angu-324, luveza ukuthi uNkk Gumede watshela amakhansela ayesanda kufungiswa naye ukuthi sekuyisikhathi seRadical Economic Transformation, eThekwini.  