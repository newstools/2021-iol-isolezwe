KUTHUNGATHWA abasolwa ababophe isalukazi esineminyaka engu-80 izandla nezinyawo, basibulala bathatha nemali yempesheni neselula eMbali, eMgungundlovu. UNkk Thoko Marriah  Ngwenya (80), utholwe ebulewe emzini wakhe ngoLwesine ngeledlule. Kuthathwe iselula nemali yakhe njengoba ubesanda kuhola impesheni. Umufi kuthiwa ubehlala nomunye osebenza esibhedlela obengekho ngelanga lesigameko. Ikhansela lendawo, uMnuz Xolani Ngongoma, uthe umufi ubephuma kohola impesheni futhi ubengumuntu obeka imali endlini. “Nami ngithole ngomndeni wakhe ukuthi ugogo ubeyibeka endlini imali. Babhodloze umnyango wangemuva base beqonda ekameleni lakhe. Imali abayithathile asazi ingakanani kodwa ubengumuntu obephuma kohola. Ngizwe kuxoxwa ukuthi ubengumuntu ophinde athunge,” kusho uNgongoma. Uthe kuyadumaza ukwenzeka kwalesi sehlo kade bematasa nemikhakhaso yokuvikela abesifazane. “Engingakusho, ukuthi ugogo akazange abulawe umuntu osuka kude. Umuntu obazi ukuthi ugogo uyedwa futhi unemali. Uma bekungumuntu osuka kude, ubezofika athathe imali ahambe. Njengoba ugogo eboshwe izandla nezinyawo wabulawa, yingoba ubazi ukuthi uzombona uma engambulali bese eyasho,” kusho uNgongoma. Uthe ufisa ongaba nolwazi ngokubulawa kukagogo ukuba abikele amaphoyisa, angaziphindiseli. Uthe ngaphandle kwalesi sigameko, kunezinye zobugebengu ezimxakile endaweni. Indodana kamufi, uMnuz Vusi Ngwenya, ithe kubuhlungu kakhulu indlela okubulawe ngayo unina yathi basola ukuthi umsolwa ubemazi umufi. “Isikhathi esiningi ubehlala yedwa, kukhona usisi ongunesi obeqashile kodwa ubebuye ahambe. Umfana wakamakhelwane ubone isicabha sibhodlokile kwabe sekubizwa amaphoyisa. Simthole eboshwe ngentambo kagesi izandla nezinyawo. Kufakwe indwangu emlonyeni, enye embozwe ngayo ubuso. Siyasola nokuthi ubefuna imali ngoba bekusanda kuholwa, umama ubeyibeka ngaphansi kombhede imali. Ithathiwe neselula. Sidumele, kunzima nokukhuluma, sifuna kuboshwe owenze lokhu,”  kusho uNgwenya. Okhulumela amaphoyisa KwaZulu-Natal, uCaptain Nqobile Gwala, uthe: “Amaphoyisa asePlessislaer aphenya icala lokubulawa koneminyaka engu-80. Umufi utholwe emzini wakhe, engagqokile ngokupheleleyo. Awekho amanxeba abebonakala. Ubeboshwe izandla nobuso bakhe buvalwe ngesikhafu. Kuthathwe iselula nemali endlini yakhe. Kusaphenywa imbangela yesigameko. Ukuhlolwa kwesidumbu yikhona okuzoveza ukuthi ubulewe kanjani,” kusho uCap Gwala. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, uthe izinga lokubulawa kwabantu abadala esifundazweni likhombisa ukuthi isizwe sesaphelelwa ubuntu. Unxuse amalungu omphakathi ukuba abikele umnyango ngabantu abadala abahlala ngabodwana ukuze kugwemeke izigameko ezifuze lezi.