LIZOBA yinkomo esengwa yiviyo icala elibhekene nowayengumengameli wezwe uMnuz Jacob Zuma, uma seliqala ukuqulwa ngoMeyi. INkantolo eNkulu eMgungundlovu inqume ukuthi zigawulwe zibekelwe uMsombuluko kaMeyi 17, lapho umbuso nabameli bakaZuma bayobe beqala betholana phezulu. Kuthiwa icala lingase liqulwe izikhawu, lize liyophethwa ekupheleni kukaJuni, liqhubeke lize liphethwe ngoSepthemba. UZuma ubhekene namacala enkohlakalo ngokuthengwa kwezikhali nenkampani yaseFrance,  iThales, eyabuye yebuza yazibiza njengoba yayaziwa ngeThint. Phakathi kofakazi bombuso,  kudidiyelwe abantu bemikhakha eyehlukene. Ufakazi owaba wumvusi wenyamazane wuNkk Patricia de Lille, uvele njengofakazi owunombolo 24 ohlwini lofakazi bombuso. Njengamanje unguNgqongqoshe wezeMisebenzi yoMphakathi neNgqalasizinda. Nguyena owahlaba ikhwelo ngoSepthemba 1999 ePhalamende, ethi akuphenywe ngendaba yezikhali. Phakathi kofakazi abangu-234 ababehlonziwe kutholakale abangu-217 abami ngomumo ukuzofakaza. Omunye ufakazi ovelayo wuMnuz Roger Burrows owayengumholi weDA KwaZulu-Natal. Kuphinde kuvele ukuthi omunye ufakazi wayesebenzela iSouth African Revenue Services (SARS), eqoqa intela yezwe. Kukhona nabanye ofakazi abangabacwaningimabhuku nabasebenzi basebhange abazolekelela ngobufakazi obuthinta imali. Abanye ofakazi bazobe belandwe emazweni aphesheya ko, UK , New Zealand ,Australia namanye. Kuvela ukuthi kunemali eyakhokhwa amahlandla angu-783 okungacacai ukuthi kwakungeyani nokulindeleke ukuthi uZuma aphendule ngayo. UZuma ubhekene namacala angu-12 okukhwabanisa, elilodwa lokuwaka, amabili enkohlakalo nelilodwa lokushushumbisa. Okuxakile ohlwini lofakazi elibonwe yiSolezwe ngeSonto  wukungaveli kwegama likaMnuz Schabir Shaik, owayengumeluleki wezimali kaZuma nowalahlwa yicala. Uhlangothi lombuso luhlasela ngo-Advocate Billy Downer SC ongumShushisi omkhulu ohlonishwayo kwezomthetho. Okunye okuqaphelekayo wukuthi iThales izomelwa wugalagala olungu-Advocate Barry Roux, wodumo lwecala lika-Oscar Pistorius.