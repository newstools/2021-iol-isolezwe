IMEYA yeTheku uMnuz Mxolisi Kaunda ikugxekile ukushaywa kwabantu bokufika enkabeni yedolobha, ngoMsombuluko ekuseni. UKaunda uthe izinto azilungiswa ngesibhaxu, ubuhlathi lobo. Uthe awukwazi ukushaya umuntu omsola ngokuthi udla izidingo zakho. Uthe okwenzeka eWorkshop wukuthi umkhandlu ufike unike abantu izindawo zokubeka amatafula okudayisa, iningi labo okuyizakhamuzi, ubahlinzeke nangamaphemithi. “Ubuvila babantu nokungafuni ukusebenza bathatha lamalayisensi bawadayisle abantu bokufika. Kuba ibona ababuya bezokhala (emkhandlwini) bathi kugcwele abantu bangaphandle eWorkshop. Kuyawakha umqondo lokhu? Akuwakhi,” kusho uKaunda. Uthe baningi abantu abasalinde ukunikwa amaphemithi okudayisa eThekwini. Uthe laba abarentisa ngamaphemithi kumele ngabe bawabuyisela emkhandlwini uma bengasawadingi ukuze banikeze osuke eyidinga. “Uma ungalidingi itafula, ubona ukuthi ikhona enye indlela oziphilisa ngayo, libuyise ukuze silinikeze olidingayo ahwebe aphilise izingane zakhe,” kusho uKaunda. Uthe amaphemithi awabantu baseNingizimu Afrika kodwa abokufika abanegunya lokuhlala kuleli futhi bahwebe njengezakhamuzi nabo banelungelo lokuthola iphemithi. Uthe baqale uhlelo lokubheka itafula ngalinye ukuthi kusadayisa umuntu onikwe iphemithi nemininingwane yakhe. UKaunda uthe bazobiza umhlangano wokubuyisana ozothanyelwa izakhamuzi nabokufika ukuze kuboniswne ukuthi kungaphliswana kanjani. Kusuke uthuli lwezichwe enkabeni yedolobha eThekwini ngoMsombuluko abantu abazibiza ngamasosha oMkhonto weSizwe abebevulela isibhaxu kwabokufika betapa impahla yabo. Kokhelwe ngomlilo amatafula amathathu, kwavulelwa ngesibhaxu amadoda amabili angeniswa esibhedlela elimele kanzima. Abenhlangano yomakadebona boMkhonto weSizwe Military Veterans Association eKZN baziqhelelanisile nalezi zehlakalo bathi kabahambisani nazo futhi azenziwa amalungu abo. Amaphoyisa aphenya icala lokususa udlame emphakathini. 