IMEYA yaseNelson Mandela Bay, uMnuz Nqaba Bhanga, isikhahlela ngazo zombili isiphakamiso sokuthi kuguqulwe amagama ezindawo ezinomlando e-Eastern Cape, iPort Elizabeth ne-Uitenhage. Ngeledlule uNgqongqoshe wezobuCiko amaSiko nezeMidlalo kuleli uMnuz Nathi Mthethwa umemezele izinguquko emagameni ezindaweni zakulesi sifundazwe lapho aveza khona ukuthi i-P.E isizobizwa ngeGqeberha nokuthi i-Uitenage isokwaziwa ngeKariega. “Angihambisani nokuguqulwa kwamagama ezindawo iPort Elizabeth ne-Uitenhage. Sengimbhalelile uMnuz Nathi Mthethwa ngizwakalisa izikhalo zami - hhayi kuphela ngohlelo olulandeliwe kwenziwa lezi zinguquko kodwa nangemiphumela yalo,” kubhala uBhanga ekhasini lakhe kuTwitter izolo. UBhanga uqhube wathi amagama okuphakanyiswa ukuthi kubizwe lezi zindawo ngawo ayikho into ewahlanganisa nazo futhi awanayo incazelo yesiXhosa. “Noma ngingaphikisani nesidingo samagama ezindawo aveza ubuhlanga bezwe, ngikholwa wukuthi lawa magama awanabudlelwano nabantu abahlala eNelson Mandela Bay,” usho kanje. Ngaphandle kwe-P.E ne-Uitenhage uMthethwa waphinde wamemezela ukuthi bazoguqula iPort Elizabeth International Airport ibizwe ngeChief Dawid Stuurman International Airport. Abahlala kule ndawo banezinsuku eziwu-30 ukubhalela uhulumeni bephikisa isiphakamiso samagama amenyezelwe.