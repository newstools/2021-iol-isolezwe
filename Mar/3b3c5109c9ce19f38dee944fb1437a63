BEKUWEHLISA amaphaphu kudambise nesimo uma simanzonzo ukuphathwa kwegama leSilo samaBandla, emahostela aseThekwini. Okhulumela inhlangano Ubumbamo Lwamahostela, uMnuz Mthembiseni Thusi ekhuluma neSolezwe, uthe ukukhothama kukaMdlokombane okumenyezelwe uNdunankulu kaZulu, umNtwana uMangosuthu Buthelezi ngoMgqibelo, kube yizindaba ezimbi kakhulu kubona njengabahlali basemahostela kwazise ukuphathwa kwegama lakhe uma isibhekene ngeziqu zamehlo emahostela, bekusidambisa isimo kwazise amaZulu ahlale kulezi zindawo abesihlonipha kakhulu Isilo. “UNgangezwe ukhothame kabuhlungu engasakwazanga ukufeza isifiso sakhe sokwenza umsebenzi wokuthelelana amanzi kwabahlali basehostela eliseMlaza iGlebe, njengoba wayehlelile ngo-2018 kodwa umcimbi wabhuntsha. Siyafisa ukuthi Isilo esizongena ezicathulweni zakhe, singakugqugquzela ukugcinwa kwamasiko esintu njengaye. Sigqemeke engeqiwa ntwala, ngakho sidlulisa amazwi enduduzo eNdlunkulu nasesizweni sonke,” kusho uThusi. Inyunyana yothisha iNatu, ithe ukukhothama kweMbumbe kushiye umkhakha wezemfundo unesibazi njengoba beyiwumholi futhi ihlezi igqugquzela ukuthi intsha ifunde ukuze ikwazi ukuthuthukisa isizwe, izithuthukise nayo. UMengameli wale nyunyana obambile, uMnuz Sibusiso Malinga, uthe ubuholi obuphezulu benyunyana namuhla buzohlangana ukuze budingide ngodaba lokuya eNdlunkulu ukuyobhonga emswaneni. “Ubewubaba ohamba phambili kwezemfundo. Bekuthi uma kunokungaboni ngasolinye phakathi koMnyango wezeMfundo esifundazweni nezinyunyana, angenelele anikeze iziyalo ezinhle ezizokwenza ukuthi isiko lokufunda nokufundisa ezikoleni lingaphazamiseki,” kusho uMalinga. Uthe le nyunyana yacela Isilo ukuthi sibe wumkhuseli wayo, sakwemukela ngezandla ezimhlophe. UMengameli we-Albinism Society of South Africa okuyinhlangano yabaphila nebala elimhlophe, uNksz Nomasonto Mazibuko, uthe bese bezizwa bephephile ngemuva kokuthi babikela Isilo ngokubulawa kwabantu abanaleli bala. “Siyacela ukuthi ukukhothama kweSilo kungabe sekuvuka lo moya omubi futhi, ngoba sayikhuza indaba yokubulawa kwabantu abanebala elimhlophe. Wathi singabantu bofuzo, sifuze okhokho nomkhulu besizwe saKwaZulu,” kusho uNksz Mazibuko. 