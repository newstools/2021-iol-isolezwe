SIMISIWE ezinhlakeni zeqembu isikhulu se-IFP kuzwelonke, uMnuz Albert Mncwango, okuthiwa sivele kwi-video sikhuluma amagama angehli kahle eqenjini ngesikhathi sikhuluma namalungu eqembu. UMncwango, oyiPhini likaNobhala kazwelonke, abuye  abe yiMeya KwaNongoma, umiswe wumhlangano wesigungu esiphezulu kuleli sonto. Kune-video ebonwe yiSolezwe ngeSonto lapho okuthiwa uMncwango wayekhuluma khona eJozini, waze wathinta izindaba zeqembu ezibucayi. Kuthiwa kukhona akushoyo  okuthinte amalakazane eqenjini lakhe. Kuthiwa lapho ayekhuluma khona kwakuhlangene amalungu eqembu futhi kune-video ayabonakala amanye ezwakala ehhomuzela ngesikhathi kukhuluma uMncwango. Kuthiwa bakhona abahambe bayompimpa uMncwango, baze bahambisa ne-video ebukwe emhlanganweni. Kuthiwa emuva kwalokho ucelwe ukuba athi ukuchaza, wabeka amaphuzu akhe kodwa kwagcina kunesiphakamiso esithi makamiswe eqenjini. Imithombo ithi isiphakamiso sesekwe yinqwaba yamalungu. Ngesikhathi kwethulwa udaba kuthiwa bakhona abebencinciza, bebabaza okuzwakala kwi-video. Okhulumela i-IFP kuzwelonke, uMnuz Mkhuleko Hlengwa, ukuqinisekisile ukuthi uMncwango ucelwe ukuba athi gozololo ngoba kusaqhubeka uphenyo. “Isigungu esiphezulu sithole i-video (lapho) uMnuz Mncwango ekhuluma nabantu eJozini. Kube nokukhathazeka ngezindaba zeqembu abezikhuluma. Kuqalwe uphenyo oluholwa wunobhala weqembu,’’ kusho uHlengwa ngombhalo. Uqhubekile wathi ikhefu likaMncwango linqunywe ukuba yizinsuku ezingu-30 kodwa uzoqhubeka nomsebenzi wakhe wobumeya. UHlengwa uthe iqembu lincoma kakhulu uMncwango ngokubambisana nalo odabeni oluphenywayo. Ethintwa uMncwango ngodaba lokumiswa kwakhe, akavumanga ukuphawula. Ucele ukuba kuthintwe umkhulumeli weqembu, uHlengwa. Akwaziwa ukuthi iyozala nkomoni kulolu daba, uma sekubuya umbiko wophenyo lukanobhala weqembu ngalo.