UZOGUGELA ejele owesilisa ogwetshwe udilikajele ngecala lokudlwengula umshana wakhe wentombazane owayena-10 emaflethini aseCornubia, ngaseVerulam ngoMeyi 2019. Le ndoda eneminyaka engu-37, elingeke lidalulwe igama layo ngenhloso yokuvikela umgilwa, igwetshwe yiNkantolo yesiFunda eVerulam. Kuthiwa yakhoseliswa ilo mndeni ngemuva kokukhululwa ejele ngemuva kokudonsa iminyaka ngecala lokugqekeza nokweba. Ngosuku lwesehlo, kuthiwa le ndoda yabuya ebusuku idakiwe kulo muzi oyiflethi yaqonda esitezi lapho kwakulele khona umgilwa nodadewabo, yafike yamnukubeza. Kuthiwa yaphuma yahamba emuva kwalesi sehlo. Uyise wengane kuthiwa wayelele ekamelweni elingezansi, waze wabikelwa ekuseni benogogo wengane ngalesi sehlo. Okhulumela iNational Prosecuting Authority KwaZulu-Natal, uNkk Natasha Kara, uthe bayasamukela isigwebo esinikwe umsolwa. UNkk Kara uthe umsolwa wavele waya emaphoyiseni eyofuna amkhoselise esezwile ukuthi umphakathi owawuwotha ubomvu, wawufuna ukumudla luhlaza. UNkk Kara uthe amaphoyisa avele ambopha ngemuva kokuthola ukuthi uyena owayesolakala. “Ingane yathunyelwa esibhedlela iyokwelashwa yalulekwa nangokomqondo. Enkantolo umsolwa ubelokhu eliphika icala, waze walanda umuntu athi wayehlezi naye ngesikhathi okusolakala ukuthi wanukubeza ngaso umgilwa,” kusho uNkk Kara. Kodwa ubufakazi bengane obuqandula ikhanda, bamgojela umsolwa. Kuvele nokuthi ngobusuku besigameko, umsolwa wabashiya ayehlezi nabo isikhashana, wabuye wabuya. 