UKHALA ngamanzi ageleza emgwaqweni ekubeni ompompi sebalala ulwembu umphakathi wasoSindisweni, ngaseVerulam, othi sekuphele iminyaka ungenawo. UNksz Lungile Ndlovu osekomitini lomphakathi kule ndawo, uthe  bewumphakathi bayafisa ukuthola izimpendulo kuMasipala weTheku njengoba ithangi elikhulu eligcina amanzi elisendaweni ligcwele liphuphuma, amanzi asegeleza nasemigwaqweni kodwa namanje basathembele emanzini abawalethelwa ngamaloli. “Kwaqala kwathiwa isomiso, lokho kwakuqondakala ngoba sasihlasele izingxenye eziningi esifundazweni. Kodwa kamuva, izimvula ziyana kugcwele amadamu kangangoba ngisho lona ithangi eliphambi kwethu okumele lisiphakele ngamanzi emakhaya liyaphuphuma, kodwa amanzi dololo,” kusho uNksz Ndlovu. Uthe bazamile ukukhuluma nomasipala bewumphakathi ngodaba lwamanzi, kodwa waqale waveza ukuthi kufe injini, yakhandwa ngakho abasakwazi okuvimbe ukuthi amanzi engaphumi empompini esemakhaya. “Sesikhathele amanzi alethwa amaloli ngoba awahlanzekile ngokwanele.  Kunokuba amanzi athunyelwe emakhaya, umasipala uncamela ukuwabuka aphelele emgwaqweni futhi aphinde alimaze umgwaqo. Sicela umasipala usicacisele ngosekubambile ekutheni silungiselwe amanzi. Njengoba kuzovotwa, abaholi bazobe bengena belakanyana, befuna ukuvotelwa kodwa behluleka ukusilungisela inkinga yamanzi esekuphele iminyaka singenawo,” usho kanje. Uthe zonke izindawo ezikuWard 59 abale kuzo KwaMjoji, eKwazini, Thumbela, Nsimbini nase-Oakford, azinawo amanzi. Okhulumela uMasipala weTheku, uMnuz Mswawakhe Mayisela, uthe umasipala usezinhlelweni zokunweba isizinda sokuphakela amanzi kule ndawo ukuze ikwazi ukumelana nokukhula kwesibalo sabantu abakhele indawo yasoGunjini. “Ukuphakelwa kwamanzi endaweni yasoGunjini kuhamba kancane ngenxa yokukhula kwesibalo sabakhele indawo okwenza umasipala uhluleke ukufinyelela kwezinye izindawo. Ngaleyo ndlela, umasipala uphakela ngamanzi kuphela oGunjini 2 nasesibhedlela Osindisweni. Izindawo yasoGunjini 3 nasoGunjini 4 ziphakelwa ngamanzi kusetshenziswa amaloli ukuqinisekisa ukuthi akuphazamiseki isibhedlela ngokuphakelwa ngamanzi.” Uthe izakhamizi zizokwaziswa ngokunwetshwa kwesizinda samanzi endaweni ngendlela ngumasipala okholelwa ukuthi lokhu kuzosiza ukuxazulula inkinga yamanzi endaweni. 