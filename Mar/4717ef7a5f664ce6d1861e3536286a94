KUSHONE abantu abathathu, okubalwa kubo izingane ezimbili engozini enyatisa igazi eyenzeke ogwini oluseningizimu, KwaZulu-Natal, ngoLwesihlanu ekuseni. Le ngozi yetekisini kubikwa ukuthi yenzeke emgwaqweni uR61 ngaseRamsgate. Okhulumela iKZN Emergency Medical Services, uMnuz Robert McKenzie, uthi abezimo eziphuthumayo bafice abagibeli abaningi belimele endaweni yesigameko Kulimale abantu abawu-13, abane kubona baphuthunyiswe esibhedlela ngenxa yokulima kanzima, abanye balashwe endaweni yesigameko bengalimele kakhulu. Oyedwa wabaphuthunyiswe esibhedlela uhanjiswe ngendiza enophephela emhlane ngenxa yesimo esibucayi abekuso. Okwamanje akwaziwa ukuthi yini edale ingozi kodwa amaphoyisa abekhona ukuzoqala uphenyo.