SAMUKELWE ngo-elethu amaqembu ezepolitiki KwaZulu-Natal, isinqumo sikaMengameli Cyril Ramaphosa sokuvumela imihlangano yezepolitiki esigabeni sokuqala somvalelandlini. URamaphosa wehlisele izwe esigabeni sokuqala, exegisa imigomo kathaqa, wathi isivumelekile imihlangano yezepolitiki yabantu abawu-250 abahlanganyela endaweni evulelekile ngaphandle noma abangu-100 endaweni evalekile. Okhulumela i-ANC KwaZulu-Natal uMnuz Nhlakanipho Ntombela, uthe isinqumo sikamengameli sizobanika ithuba lokuhlela izingqungquthela zezifunda okumele zisingathwe, bakhankase futhi baxhumane nemiphakathi kuqalwe uhlelo lokukhetha abantu abazomela i-ANC okhethweni lohulumeni basekhaya. UMengameli we-IFP uMnuz Velenkosini Hlabisa, uthe lokhu kuzobanika ithuba lokukhankasela ukhetho lokuchibiyela ngo-Ephreli, nolohulumeni basekhaya oluzoba phakathi kuka-Agasti noNovemba nonyaka. “Sisamukela ngokuqonda lesi sinyathelo ukuthi asikadluli kwiCovid-19. Basebaningi abantu abathelelekayo futhi siya ePhasikeni, uma kunobudedengu ingalandelwa imigomo sizongena kwisivuvu sesithathu saleli gciwane,” kusho uHlabisa. Umholi weDA KwaZulu-Natal uMnuz Zwakele Mncwango, uthe kube isinqumo esibalulekile ngoba kuyiwa okhethweni. “Kumele siye kubantu sikhulume nabo ikakhulukazi emakhaya lapho imibuthano ihamba phambili khona. Umengameli bekumele acabangele namaciko, oDJ nabahleli bemicimbi abadlelwa imizi, izimoto abaokuhlakazeka nemindeni yabo ngoba abasakwazi ukuba nemicimbi,” kusho uMncwango. UMnuz Vusi Khoza onguSihlalo we-EFF KwaZulu-Natal, uthe basishayela ihlombe lesi sinqumo wathi bese bembhalele incwadi yabameli uRamaphosa befuna avule leli thuba. “Sijabule ngesinqumo ngoba sesizokwazi ukukhankasa futhi sibuyele ePhalamende ngoba amasela abezidlela imali ngenxa yokuthi imihlangano isingathwa ngohlelo lobuchwepheshe,” kusho uKhoza. UNobhala jikelele we-NFP uMnuz Canaan Mdletshe, uthe kubathokozisile ukuvulwa kwethuba lemihlangano yezepolitiki. “Ukhetho selusemome, siqale ukululungiselela ngo-2019 ngakho kumele siye kubantu siyokhuluma nabo ngezinto esizobenzela zona uma sinqoba ukhetho. Lokhu kuzosinika ithuba elihle lokuba senze amalungiselelo,” kusho uMdletshe. 