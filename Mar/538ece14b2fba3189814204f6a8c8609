INTATHELI YESOLEZWE UVELE enkantolo yemantshi eThekwini owesilisa otholakale namakhadi angu-70 okuholela izimpesheni. UMnuz Sthembiso Gcaba (47), uvele ngoLwesibili enkantolo ngecala lokukhwabanisa nokutholwa nempahla eyebiwe. Umsolwa usagcinwe esitokisini, icala lakhe lihlehliselwe uMashi 11 nonyaka, ukuze acele ibheyili. Umsolwa uboshwe ngoMgqibelo, enkabeni yedolobha eThekwini, ngesikhathi ekhipha imali esebenzisa amakhadi ahlukene akwa-Sassa. Umsolwa utholakale nemali elinganiselwa ku-R7 640.00. Amaphoyisa ashaqe unyanyavu  lwe-Mercedes Benz, GT 63 S, okuthiwa abesanda kuyithenga  umsolwa. Okhulumela amaphoyisa KwaZulu-Natal uCaptain Nqobile Gwala, uthe uphenyo lwamaphoyisa luwaholele emzini oseMhlanga eThekwini, lapho kutholwe khona i-USB, ebijikijlwe ngaphandle kwewindi. Nayo ithathwe amaphoyisa ukuze ibe ingxenye yophenyo. “Ukuboshwa kwakhe kuze emuva kokuba sithole ulwazi, kwaba nophenyo lwamaphoyisa aseDurban Central ekuholele ekuboshweni kukamsolwa obekhipha imali ngamakhadi akwa-Sassa, kwi-ATM esemgwaqweni u-Anton Lembede. Umsolwa ubeshayela imoto ewunyanyavu abesanda kuyithenga,” kusho uCap. Gwala. Ibamba lomkhuzi wamaphoyisa e-KZN uMajor General Thulani Gonya, lincome ukuboshwa kukamsolwa, nokuthathwa kwamakhadi akwa-Sassa. “Kuzoba nophenyo olunzulu ukuze bonke abathintekayo baboshwe,” kusho uGonya. 