INKANTOLO eNkulu eFree State igwebe owayengunogada kaMnuz Ace Magashule ngesikhathi esawuNdunankulu waseFree State iminyaka engu-15 ebhadla ejele ngecala lokweba umdwebo kaJacobus Hendrik Pierneef obiza u-R8 million. URicardo Mettler (43), ogwetshwe ngoLwesithathu, uphinde wagwetshwa eminye iminyaka engu-15 ngecala lokukhwabanisa kulandela ukunikeza usomabhizinisi waseChina lo mdwebo njengobufakazi bokuthi uzokwazi ukukhokha imali ayeyiboleka. “Inkantolo imgixabeze ngeminye iminyaka engu-15 ngecala lokukhwabanisa. Wenza sengathi umdwebo wawunikelelwa uMagashule, wathi ngokomthetho ungowakhe. Ngenxa yalokho ijaji ligwebe uMettler ezinye izinyanga eziwu-12 ngokuqamba amanga esitatimendeni sakhe emaphoyiseni,” kusho isitatimende samaphoyisa. Ngesikhathi kusaqulwa icala umshushisi woMbuso u-Advocate Antoinette Ferreira wazisa inkantolo ukuthi uMetter wayazi kahle ukuthi wayeba umdwebo obiza izigidi ngesikhathi ewuthatha. “Ummangalelwa wayazi ukuthi ubiza imali enhle lo mdwebo ngenyanga kaMashi ngo-2018 ngesikhathi ezama ukubambisa ngawo eboleka imali kuMnuz Wei-Lun Hsu. Wacelwa kabili ukuthi abuyise umdwebo wenqaba...usebenzise kabi isikhundla sakhe kanti kunesikhalo kubantu emphakathini ngabasebenzi bakahulumeni abacabanga ukuthi banelungelo lokuzithathela izinsiza zikahulumeni,” kusho uFerreira. UMettler uzodonsa iminyaka engu-15 kuphela ejele kulandela isinqumo senkantolo sokuthi izigwebo zihambisane. 