BAHLALELE ovalweni abokufika kuleli abakhala ngesibhaxu sabantu abazibiza ngamasosha oMkhonto weSizwe (MK) okuthiwa bashaqa impahla noma bokhele ngomlilo izitolo zabo nasematafuleni abadayisela kuwona enkabeni yedolobha eThekwini. Laba bantu babuthane eDiakonia Centre, eThekwini, beyophoqa ababamele abasuka ePitoli ukuba bahlale phansi nobuholi bezwe namaphoyisa kutholakale isixazululo. Bathi nsukuzaphuma bahlaselwa abantu abaphatha izikhali okukhona kuzo obhushu, izimbazo nemimese uma beke bazama ukuphindiselela, ekutitinyweni, badonselwe isibhamu bakhonjwe ngaso. Omunye wabo uMnuz Kiza Mukucha waseDemocratic Republic of Congo (DRC), uthe sebewukudla kwenduku abantu abazibiza ngamasosha abeba impahla emabhizinisini abo. UMukucha uthe banemindeni nezingane ezifundayo abangazi bazokondla ngani ngoba bevalelwa amabhizinisi abaziphilisa ngawo. “Asikwazi ukukhokha irenti nemali yesikole, impilo imile manje. Sifuna kutholwe isisombululo ukuze sihlale ngokuthula njengawo wonke umuntu. Laba bantu bathi abasifuni eNingizimu Afrika,” kusho uMukucha. UMnuz Gabriel Musenga odabuka eDRC ubuze ukuthi uma kuyiMK ebaxoshayo, kungani le nto ingenzeki kwezinye izifundazwe. “Abanye balaba bantu abazibiza ngamasosha eMK, yizingane ezingaphansi nakwami ngeminyaka. Bayasishaya, bathi izwe labo leli asibuyele emazweni ethu,” kusho uMusenga. Kuthiwa laba bantu bafika bashiye isixwayiso bayalele abokufika ukuthi abaqoqe zonke izimpahla zabo bahambe, bashiye besongile. Ngakusasa ababe besabuza, bafike bavulele isibhaxu, bazitapele impahla uma bethanda bokhela ngomlilo isitolo. Abanye abantu bokufika okukhulunywe nabo baveze izimvume zokudayisa ematafuleni asenkabeni yedolobha eThekwini. UMxhumanisi womakadebona boMkhonto weSizwe Military Veterans Association (MKMVA) KwaZulu-Natal, uMnuz Zibuse Cele, usigxekile lesi senzo wathi akuwona amalungu abo agila le migilingwane. UCele uthe amalungu abo aseNkandla amanye asemsebenzini, mhlwawumbe ngamalungu omphakathi, agqoka izimpahla zabo ebambisene namaphara, enza le nto. “Bakhuluma iphutha abokufika uma bethi ithina esenza le nto. Asihambisani nokuthi bashawe futhi sesike saxoxisana nabo saze sahola imibhikisho kodwa asikaze sibahlukumeze,” kusho uCele. Uthe abokufika abangenawo amaphepha abagunyaza ukuba seNingizimu Afrika akabaqoqe ndawonye uhulumeni, abatholele izindawo azobagcina kuzona njengoba enzile eqoqela ndawonye amaphara ngesikhathi somvalelandlini. Ibamba likaNgqongqoshe wezokuThutha, ukuPhepha nokuXhunyaniswa  koMphakathi, uMnuz Kwazi Mshengu, uthe ngeke bazivumele izenzo zobugebengu ezenziwa abantu abazibiza ngamasosha eMK, wengeza ngokuthi izinhlaka zezomthetho zizobhekana nabo kanzima. Okhulumela amaphoyisa KwaZulu-Natal, uBrigadier Jay Naicker, uthe ngoLwesibili ekuseni kungqongqiswe ngomlilo amatafula okudayisa amathathu abantu bokufika. Uthe kushaywe ababili baphuthunyiswa esibhedlela beyokwelashwa. Uthe baphenya icala lokususa udlame emphakathini kanti amaphoyisa asiqaphe ngelokhozi isimo.