ISOUTH African Mint okuyinkampani eyenza imali ewuhlweza ngaphansi kweSouth African Reserve Bank yethule uR2 omusha. Lo R2 uyingxenye yokugubha iminyaka ewu-25 iNingizimu Afrika ibuswa ngentando yabantu. AbeSA Mint baphoqelekile ukukhipha isitatimende bexwayisa abantu ngokuthi bangadlali amaqola azothi labo R2 bazobenzela enye imali uma bedayiswa. “Siyanikhumbuza ukuthi uR2 omusha awunayo intengo ethe xaxa, usabiza uR2. Yonke imali entsha inentengo efanayo, uma kuwuR2 intengo yawo iba wuR2. Ayidayiswa ukuze umuntu enze imali ethe xaxa. Asiluthengi uhlweza,” kusho abeSA Mint esitatimendeni. Kuzokhumbuleka ukuthi ngo-2019 kwakunomncintiswano ogqugquzela abantu ukuthi badwebe imidwebo ezofakwa emalini ewuhlweza. UR2 ukhuluma ngesigaba-12 samalungelo abantu esithi inkululeko kuwonke wonke. Unomdwebo wowesifazane ohamba nendodakazi yakhe ngokukhululeka. Indodakazi yakhe iphethe imbali kanti lokhu abeSA Mint bathe kuhambisana nethemba, inkululeko nokubekezela. Ubuye ube ne-coat of arms yezwe nonyaka okhishwe ngawo okuwu-2020, yize uphume kulo nyaka namagama athi iNingizimu Afrika abhalwe ngesiNgisi, isiPedi nesiSotho. Umdwebo osetshenzisiwe wenziwe u-Esta Quirk wasePitoli,  okhethe ukugxila esigabeni-12 samalungelo abantu.