AMALUNGU omphakathi waseDumisani Makhaye Village, eMpangeni avale umgwaqo izolo, ekhala ngokubiza kukagesi namanzi kuMasipala waseMhlathuze. La malungu,  ahlala ezindlini zomxhaso kule ndawo, kuthiwa aqale ukunkanisa emgwaqweni  ngo 12 ebusuku izolo. Emigwaqweni okuse ivaliwe izolo, kubalwa iNgwelezane noR34. Ukuvalwa kwale mgwaqo kuphazamise abashayeli abebedlula ngaseMpangeni, nabebefuna ukungena ezindaweni ezakhelene nale ndawo. Izinkinga zokubiza okhala ngazo lo mphakathi,  kubikwa ukuthi ziqale nyakenye ngoMashi. Elinye lamalungu alo mphakathi, uMnuz David Lushozi, uthe sesiside isikhathi bezama ukuxhumana nomasipala mayelana nezinkinga ezibakhungethe. Uthe umphakathi ugcine usunquma  ukuthi uvale imigwaqo ukuze kuzwakale  izikhalo zawo. “ Ikhansela lendawo nabasebenzi bakamasipala abazimisele ngokuzwa  inkinga yethu. Asikwazi ukumelana nokubiza kukagesi namanzi. Sifuna ukwazi ukuthi yini eholele ekutheni kunyuswe imali  kangaka. Sibona kudlalwa ngathi manje ngoba le mali okuthiwa siyayikweleta asazi  ukuthi ivelaphi,  futhi asinayo,” kubeka uLushozi. Eqhuba uthe, bafuna umasipala uqhamuke nezimpendulo kuyo yonke imibuzo abanayo ngemali  abangaqondi ukuthi inyuke nini njengoba bebekhokha uR60 wamanzi phambilini. Uthe uR900 okuthiwa abawukhokhe njalo ngenyanga, abawazi ukuthi uqhamukaphi. Omunye wamalungu, uMnuz Xolani Mnguni, uthe bazoqhubeka nokulwela izidingo zomphakathi, abathenjiswa zona. “ Uma imeya ingase isule lezi zikweletu ezisibeke la esikhona namhlanje, sizoyeka ukubhikisha. Sizizwa sicindezelekile. Lo masipala usibambe ngobhongwane,” kubeka uMnguni. Obhekele ezokuxhumana kuMasipala waseMhlathuze, uMnuz Mduduzi Ncalane, uthe umasipala kudala wahlela ukuhlala phansi namalungu omphakathi,  kodwa kwaba nezimo ebezilokhu ziphazamisa. “ Sinalo ulwazi ngezinkinga zokubiza  okhala ngazo umphakathi. Besivele siwukweleta ukuthi sihlangane nawo. Ubuholi buyile ukuyozama ukuzwa izikhalo kule ndawo namhlanje ( izolo) ,” kubeka uuNcalane. 