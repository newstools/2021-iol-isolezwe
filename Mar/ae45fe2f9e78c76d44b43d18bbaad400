I-Unemployement Insurance Fund (UIF) ithi izoqasha abazolawula olayini abade ezikhungweni zayo ukuze iqinisekise ukuphepha kwabantu abasuke beyofaka izicelo zemali emahhovisi ahlukene. UNkk Gugu Khomo oyiPhini loMqondisi we-UIF KwaZulu-Natal, uthe olayini abade emahhovisi abo badalwa wukuthi baningi abantu abaphelelwe wumsebenzi ngakho izicelo ziningi kakhulu. “Ukuxazulula le nkinga, siyabahlukanisa abantu ngoba kuba nolayini wabazolanda amafomu abazowagcwalisa, kube nowabalethe amafomu bese kuba nolayini wabazobuza. Sizobuye siqashe abazolawula olayini maduze ukuze sisombulule le nkinga. Sinazo nezinhlelo za-online neze-sms esizisebenzisayo ukuxhumana nabantu,” kusho uNkk Khomo. Uthe okwamanje olayini balawulwa abasebenzi be-UIF kodwa ngokuzayo bazoqasha abazolawula olayini, ePinetown okungesinye sezikhungo ezigcwala kakhulu kuzoqashwa abantu abathathu abazobhekela ulayini. UNkk Khomo uthe KwaZulu-Natal sebekhokhe i-UIF ejwayelekile ewu-R1.9 billion kusukela ngo-Ephreli wonyaka odlule kuze kube wuFebhuwari. Lokhu uthe kukubeka ngokusobala ukuthi baningi abaphelelwe wumsebenzi. UMnuz Makhosonke Buthelezi onguMqondisi wezokuXhumana nokuKhangisa kwi-UIF kuzwelonke, uthe sezivuliwe izicelo zeCovidTERS kodwa zizobhekelela imikhakha engakabuyeli esimeni. Uthe i-UIF isikhokhe iCovidTERS ebalelwa engaphezu kukaR60 billion selokhu kwavulwa lolu hlelo. Ukhumbuze abaqashi ukuthi iCovidTERS yenzelwe imikhakha ekhahlanyezwe yiCovid-19, engakavuli kahle futhi lapho abaqashi behluleka wukuholela abasebenzi. Uthe abasebenzi bazokhokhelwa isigaba sika-Okthoba 15 kuya kuDisemba 31 bese bebuye bakhokhelwe isigaba sikaJanuwari 1 kuya kuMashi 15. “Imali ikhokhwa emuva kwamahora awu-48 emuva kokuthi umqashi efake isicelo. Uma kukhona imininingwane eshodayo uyaziswa masishane ukuze asheshe ayithumele. ICovidTERS ivulelwe yonke imikhakha engakasebenzi kahle okubalwa owezokuvakasha, odayisa utshwala, izitolo zokudlela  neminye lapho isimo singakabuyeli kwesijwayelekile,” kusho uButhelezi. Uxwayise abaqashi abangayidlulisi imali ye-CovidTERS kubasebenzi ukuthi bazobhekana namacala okukhwabanisa ngoba kuqashwe abacwaningi mabhuku abayisikhombisa abalandela imali yeCovidTERS ekhokhwe yi-UIF. Uveze ukuthi abacwaningi mabhuku bazohambela bonke abaqashi abakhokhelwe imali  yeCovidTERS baphenye ukuthi imali ifinyelele yini kubasebenzi, uma imali ingayanga kubasebenzi abaqashi bazoboshwa babhekane namacala okukhwabanisa. Uthe imali yeCovidTERS ayilingani nomholo womsebenzi kodwa ikhokha kusuka kuR3 500 kuya kuR6 638. Abafake izicelo zeCovidTERS njengoba isiluliwe kulindeleke ukuthi baqale ukuhola kule mpelasonto. 