USIHLALO wekhomishini ephenya ngezinsolo zokulawulwa koMbuso yidlanzana uJaji Raymond Zondo usememezele ukuthi uzovela ngenyanga ezayo umengameli wakuleli uMnuz Cyril Ramaphosa kule khomishini. UZondo umemezele lokhu ngoLwesibili ekuseni. “Umengameli wayekuvezile ukuthi ukulungele ukuvela kwikhomishini ezophendula imibuzo nganoma yini ephenywa yikhomishini uma simunikeza izinsuku angavela ngazo. Ngiqoke ukuthi umengameli avele izinsuku ezine, okungu-Ephreli 22 no-23, bese ephinde evela ngoEphreli 28 nango-29,” kusho uZondo. Uthe uRamaphosa uzophekwa ngemibuzo ngezinsolo zenkohlakalo ngesikhathi esayiphini likaMengameli kowayenguMengameli wezwe ngaleso sikhathi uMnuz Jacob Zuma. Uzophinde abuzwe nangenkohlakalo ngesikhathi esewumengameli wezwe. UZondo uthe ezinye izinsuku ezibekelwe uRamaphosa empeleni zibandakanya neqembu elibusayi i-ANC. “I-ANC izozikhethela yona ofakazi bayo kodwa ngiyaqonda ukuthi  uzobe eyingxenye yalokho njengomholi wayo. Usuku oluzobhekana noRamaphosa ngqo u-Ephreli 29,” usho kanje. Muva nje igama likaRamaphosa lisanda kuvezwa ngowayeyisikhulu esiphezulu kwa-Eskom, uMnuz Brian Molefe obethula ubufakazi ngezinsuku zakhe esebenzela lenkampani kahulumeni. UMolefe wasola uRamaphosa ngokusebenzisa izikhundla zakhe kuhulumeni ukufeza izinhloso zezinkampani iGlencore ne-Optimum Coal. Kuleli sonto inhlangano elwela amalungelo abantu i-AfriForum nayo ifake isicelo kwikhomishini sokupheka ngemibuzo uRamaphosa. Lenhlangano ithi ifuna ukubuza umengameli ngabathize ababethola izikhundla ezinkulu ngoba bengamaqabane.