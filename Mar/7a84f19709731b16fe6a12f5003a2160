ITHIMBA ebelicubungulisisa ukuziphatha koMvikeli woMphakathi, u-Advocate Busisiwe Mkhwebane, lithi kuzomele aphendule ngoba kubekhona ukungaziphathi ngendlela nokungasebenzi ngokufanelekile. Ithimba lithe kumele ikomiti lasePhalamende limphenye u-Advocate Mkhwebane. Lo mbiko unikezwe uSomlomo wePhalamende, uNksz Thandi Modise, wabe usukhishwa emphakathini izolo. Leli thimba laliqokwe ukuba licubungulisise ukuthi u-Advocate Mkhwebane ngabe kukhona lapho engahambisanga kahle emsebenzini wakhe. Okhulumela iPhalamende, uMnuz Moloto Mothapo, uthe ithimba labheka isikhalazo seDA eyayithi ifuna u-Advocate Mkhwebane asuswe esikhundleni sakhe. UMothapo uthe ngokwemithetho yokusebenza kwePhalamende, lithi uma leli thimba selibekile izincomo, uNksz Modise uzobe esezibeka ezithebeni zePhalamende bese kuba ilona elithatha izinqumo. Wenze isibonelo sokuthi enye yezinto eyenze leli thimba lamthola ukuthi kunezinto angazihambisanga kahle, wukungadaluli ukuthi wahlangana nowayengumengameli wezwe uMnuz Jacob Zuma kanjalo neState Security Agency.  