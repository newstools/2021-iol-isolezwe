UNQGONGQOSHE wamaPhoyisa kuleli uMnuz Bheki Cele usedalule ukuthi uqale wathola umbiko ongamanga ngokubulawa kowesilisa odutshulwe amaphoyisa ngesikhathi kubhikisha izitshudeni zaseWits eBraamfontein izolo. Engxoxweni ekhethekile nesiteshi sezindaba iNewzroom Afrika uCele ngesikhathi ebuzwa ukuthi yiziphi izinyathelo asezithathile kulandela ukuzwa ngokubulawa kukaMnuz Mthokozisi Ntumba (35) uthe uthinte ukhomishana wamaphoyisa eGauteng oqale wamnikeza umbiko okugcine kuvele ukuthi ungamampunge. “Abantu abebesondelene nesigameko baqale bahubhuza amanga kukhomishana wesifundazwe bethi kuyena umufi umuntu obephuma kudokotela oziwele washona. Ngemuva kwemizuzwana ngithole olunye ucingo ngaziswa ukuthi empeleni umufi kusolakala ukuthi udutshulwe amaphoyisa. Ngibe sengithinta inhloko ye-Ipid yangazisa ukuthi isithumele abaphenyi abane ukuyobheka leli cala,” kuchaza uCele. UCele uthe lo wesilisa udutshulwe ephethe incwadi kadokotela. Uthe abaphenyi ubacele ukuthi baxhumane naye ukumazisa ngabakutholayo ngaleli cala kwazise nomengameli wezwe uMnuz Cyril Ramaphosa naye ucele ukwaziswa ngalo. Njengamanje uNgqongqoshe wamaPhoyosa uthe usalindele umbiko wabaphenyi ngohlobo lwezinhlamvu okudutshulwe ngazo uNtumba. 