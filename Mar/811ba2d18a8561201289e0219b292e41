KUBOSHWE induna kanye nendodana ngecala lokubulawa kowasebukhosini bakwaDlomo, eMakhabeleni, umntwana Sakhiseni Dlomo, owadutshulwa wabulawa ngonyaka owedlule. Induna yasesigodini iDakeni, uMnuz Xoshimpi Mzila (76), kanye nendodana yakhe, uMnuz Mpume Mzila (41), bakhalelwe ngamasongo kaSigonyela ezintathakusa ngeSonto. Izolo, bavele eNkantolo yeMantshi eKranskop, ngecala lokubulala. Icala labo lihlehliselwe uLwesibili oluzayo, lapho bezofaka khona isicelo sebheyili. UDlomo wadutshulwa wabulawa ngabalisa ababili ngonyaka owedlule esemzini wakhe. Emva kwalokho, kwabe sekuboshwa elinye ilungu lomndeni wakwaMzila, uMnuz Siboniso Mzila (23), ngaleli cala. NgoMashi nonyaka, uSiboniso wagwetshwa iminyaka engu-20 ebhadla ejele iNkantolo eNkulu eMgungundlovu, emva kokuba elivumile icala. Okhulumela amaphoyisa aKwaZulu-Natal, uCaptain Nqobile Gwala, uthe emva kokugwetshwa kukaSiboniso, amaphoyisa abe eselandela umkhondo kaMpume. “Watholakala eGoli, wabe eseboshwa. Emva kwalokho amaphoyisa abe esebopha ubaba wakhe.” Ngokomthombo osondelene naleli cala, uSiboniso noMpume basolwa ngokuba yizinkabi ezasoconga uDlomo, kanti kusolakala ukuthi babethunywe induna. Ulanda umthombo, uthe kusolakala ukuthi ukubulawa kukaDlomo kuhlobene nombango wobukhosi bakulesi sizwe. Sekuphele iminyaka ecela ku-15 engekho umuntu ohleli ngokuphelele esihlalweni sobukhosi kulesi sizwe, njengoba kulokhu kunebamba kulandela ukukhothama kwenkosi uMuntukaboni, owakhothama engozini yemoto ngo-2008. Njengamanje kubambe umntwana uKhapha Dlomo kulesi sikhundla. Umthombo uthe omunye umbango okhona owamapulazi abuyiselwa wuhulumeni kulesi sizwe njengengxenye yokubuyiswa komhlaba. Ilungu lomndeni wasebukhosini, umtwana uMandlakhe Dlomo, lithe njengomndeni bakhungathekile ukuthi umndeni wakwaMzila ubangani nabo. “Ngokwazi kwethu, asiyazi ingxabano ekhona nabantu bakwaMzila kepha kubukeka sengathi bayasebenziseka embangweni wobukhosi. Akusikhona okokuqala besoleka ekubulaweni kwelungu lomndeni walayi khaya.” UDlomo uthe nakuba bekhathazekile ngezinye izigameko zokudubula endaweni ezingakaxazululeki, bajabule ukuthi bakhona abanye asebeboshiwe kuleli cala. “Siyakuncoma ukusebenza kwamaphoyisa,” usho kanje.