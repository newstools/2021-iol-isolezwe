BATHELEKE kusampondo zankomo abantu esigodlweni KwaKhethomthandayo, KwaNongoma enkonzweni yokukhumbula Isilo uGoodwill Zwelithini KaBhekuzulu namuhla. UMengameli Cyril Ramaphosa ufike ngendiza enophephela emhlane yamasosha. URamaphosa kulindeleke ukuthi afunde umlando weSilo. Abadala nabancane okukhona kubo osopolitiki, amabutho, nezintombi babe yinxenye yalo mcimbi. Esigodlweni kutheleke noRasta wodumo lwemidwebo yosaziwayo uma bedlula emhlabeni. Amabutho abeshutha naye ekhombisa ukumjabulela nemidwebo yakhe emibili yeSilo. Kuke kwanengebhe ezinkundleni zokuxhumana ukuthi uma eke washaya udaka edweba iNgonyama lokho kungamdonsela amanzi ngomsele. Nomculi we-African Trap Music (ATM) uSjava naye ubekhona kanti ngesikhathi ekhuluma nabezindaba uveze ukubaluleka kokuzisondeza intsha ezintweni ezithinta imvelaphi nomlando wamakhosi kuleli. Owayengumengameli wakuleli uMnuz Jacob Zuma naye usefikile esigodlweni seSilo. KwaKhethomthandayo bekuvunyelwe kuphela isibalo esithize sezicukuthwane ebesizohlangana neNdlunkulu njengoba uRamaphosa ezothula inkulumo ngempilo yeSilo.