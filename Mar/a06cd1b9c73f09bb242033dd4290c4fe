BEKUGOBHOZA igazi KwaZulu-Natal kule mpelasonto njengoba kubulewe abantu abayisishiyagalombili kwizigameko ezimbili ezahlukene. NgoMgqibelo, kudutshulwe abantu abane abebezihambela emgwaqweni KwaBester ngaKwaMashu, eThekwini, kwashona abathathu, kwathi kwesinye isigameko kwadutshulwa abahlanu abebehlezi emotweni eKuvukeni, ngaseMnambithi. Isolezwe lithole ukuthi kuzo zombili lezi zigameko, abasolwa abebehlasele bebehlome beyizingovolo. Ababulewe kuthiwa badutshulwe ngoyaba lwezinhlamvu. Okhulumela amaphoyisa KwaZulu-Natal, uCaptain Nqobile Gwala uthe: “Amaphoyisa aseNtuzuma aphenya amacala okubulala nelokuzama ukubulala. Ngo-9 ebusuku ngoMgqibelo, abesilisa abane bebehamba emgwaqweni uMaphumulo ngaKwaBester ngesikhathi behlaselwa. Ababulewe abathathu baneminyaka ephakathi kuka-28 no-57, bashonele endaweni yesigameko. Oyedwa uphuthunyiswe esibhedlela. Imbangela yokuhlaselwa kwabo ayaziwa,” kusho uCap Gwala. Kwesinye isigameko okusolwa ukuthi sihlobene nodlame lwamatekisi, amaphoyisa athe awayazi imbange yokuhlasela. “Amaphoyisa aseKuvukeni aphenya icala lokubulawa kwabesilisa abahlanu. Isigameko senzeke ngoMgqibelo ngo-18.30. Abesilisa  abaneminyaka ephakathi kuka-25 no-40 bebehlezi emotweni ngasemgwaqweni iHelmekaar, endaweni yaseMakhasini, ngesikhathi bedutshulwa. Bashonele endaweni yesigameko. Kusaphenywa. Imbangela yokubulawa kwabo ayaziwa,” kusho uCap Gwala. Khonamanjalo; amaphoyisa asePlessislaer aphenya icala lokuzama ukubulala emuva kokuba owesilisa oneminyaka engu-45 kuthiwa udutshulwe umshana wakhe emuva kwengxabano eMbali, e-Unit 1 ngoMgqibelo. Isolezwe lithole ukuthi umsolwa uxabane noninalume, wavele wathatha isibhamu wamdubula. UCap Gwala uthe umsolwa ubalekile endaweni yesigameko uyathungathwa. “Owesilisa oneminyaka engu-45 udutshulwe ngoMgqibelo ngo-18.30 ebusuku. Umsolwa umdubule ethangeni wabe esebaleka endaweni yesigameko. Owesilisa uphuthunyiswe esibhedlela. Uyelashwa khona. Kuvulwe icala lokuzama ukubulala. Umsolwa usathungathwa ngamaphoyisa. Kwenzeka lesi sigameko eMbali, emasontweni amathathu adlule, kube nezigameko eziningi, ezinye ezibikwe Isolezwe, zokudutshulwa kwabantu. Kuthiwa isibhamu sesiqhuma cishe zinsuku zonke eMbali. Lesi simo sesenze umphakathi wahlalelwa ovalweni. 