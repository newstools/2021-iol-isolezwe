ZILIKHALELE ikhehla (65) elivele lavulela ngenhlamvu libhekise kuphiko lwamaphoyiseni elilwa nobugebengu emphakathini eMgungundlovu ngoMsombuluko ebusuku. Lo msolwa uboshwe eNjengabantu kulandela ukuvulela ngenhlamvu emaphoyiseni aseDalton ngesikhathi eqhubeka nomkhankaso wokulwa nobugebengu kule ndawo. Okhulumela amaphoyisa esifundazweni uCaptain Nqobile Gwala uthe umsolwa ongaziwa uvele wabingelela amaphoyisa ngenhlamvu kweminye yemizi kule ndawo. "Umsolwa uboshiwe ngecala lokuzama ukubulala. Akekho olimele emaphoyiseni. Isibhamu sakhe esisemthethweni sithathiwe ukuyokwenza uphenyo, umsolwa uzovela enkantolo yeMantshi eNew Hanover," kusho uCaptain Gwala. Amaphoyisa avelelwe yilo mshophi nje ebebuya eNadi lapho ebelandela khona umkhondo womsolwa onesibhamu esingekho emthethweni. Lo msolwa uvele wabona amaphoyisa wadla phansi kodwa amaphoyisa asitholile asishaqa lesi sibhamu nezinhlamvu eziyisishagalombili. Khonamanjalo omunye umsolwa (23) zimkhalele esahuqa ubuthongo eMtulwa eDalton. Amaphoyisa agasele endlini yakhe engazelele kulandela ukuthi kade emthungatha ngamacala amabili okubalala elokugqekeza nelokuphanga. Womabili lamacala kusolwa ukuthi wawenza ngo-Okthoba noDisemba nyakenye. Umsolwa kulindeleke avele maduze enkantolo kaMantshi eNew Hanover. UMkhuzi wamaphoyisa osabambile esifundazweni uMajor General Thulani Ngonya uwushayele ihlombe umsebenzi walamaphoyisa wathi kuzoba yisifundo ukuboshwa kwalaba basolwa.