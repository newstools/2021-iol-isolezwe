IZINHLANGANO ezisemkhakheni kagwayi zifuna kube nophenyo oluzobheka ukudayiswa kukagwayi womkokotelo eNingizimu Afrika. Lezi zinhlangano okuyiFair Trade Tobacco Association (Fita) neSouth African Tobacco Organisation (Sato), zithe ngesikhathi kuvalwe izwe, muningi ugwayi womkokotelo ongene kuleli. Kuvela ukuthi ukudayiswa kogwayi womkokotelo kulahlekisela iNingizimu Afrika ngama-billion okufanele ukuthi aqoqwa ngentela kagwayi. IBritish American Tobacco South Africa (Batsa) okuyinkampani ekhiqiza ugwayi, ithe iyakuseka okushiwo yiFita neSato ngoba sekukhonya izigebengu ezishushumbisa ugwayi womkokotelo ezweni. UMnuz Johnny Moloto oyimenenja jukelele kwaBatsa, uthe bayalufuna uphenyo ngokudayiswa kukagwayi womkokotelo ngoba ukudayiswa kwawo kusho ukuthi abantu abawuthengayo baxhasa izigebengu. “Lolu daba ludinga ikhomishini enamandla angempela okuletha ushintsho ukuze kuphele ukudayiswa kukagwayi womkokotelo. Le khomishini ngeke idinge ukuxhaswa ngoba uma kuboshwa labo abadayisa ugwayi womkokotelo izindleko zekhomishini noma zophenyo zingakhokheka. Ukuvalwa kukagwayi womkokotelo kuzobuyisela intela elahlekela izwe,” kusho uMoloto. Ukhumbuze abantu ukuthi ugwayi womkokotelo awuphephile ngoba awukhiqizwa ngendlela ebhekelela abantu futhi akekho ohlola lapho ukhiqiwa khona. Uthe bazokhuluma nohulumeni ukuze kuphenywe ngogwayi womkokotelo kuvinjwe nogwayi ongena kuleli ngokungemthetho.