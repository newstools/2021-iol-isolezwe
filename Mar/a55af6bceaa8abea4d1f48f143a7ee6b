OSONKONTILEKA abaxhuma amapayipi amanzi eThekwini,  bakhala ngeqembu labazibiza ngekomiti labo, nokuthiwa bahambise uhlu lwezinkampani ezingu-20 ngenhloso yokuthi umasipala usebenzise zona kuphela. Osonkontileka ababalelwa ku-400, kuthiwa bahambise uhlu lwezikhalo kwiMeya weTheku, uMnuz Mxolisi Kaunda, ngezinguquko okuthiwa ziqhamuka naleli komiti abathi liziqokile. Kuthiwa  leli qembu labantu abangu-15 nokubikwa ukuthi laziqoka, libahambele ngemumva  osonkontileka. Kubikwa ukuthi  lixhumane noMnyango wokuThuthwa kwaManzi nendle liwazisa ukuthi kunezinguquko eziphoqe ukuthi kuncishishwe isibalo sosonkontileka abaxhuma amapayipi amanzi. UMnuz Sihle Khanyile ongomunye wosonkontileka, uthe banqume ukuhambisa uhlu lwezikhalo kwimeya ukuze bacaciseleke ngezinguquko abangaqondi ukuthi zibekwe nini. Uthe badidekile bonke ngezinhloso zekomiti elaziqoka. “Asibazi la bantu abazibiza ngekomiti  futhi sibona sengathi bafuna ukusiphuca iqatha emlonyeni. Ngakho - ke sibone kungcono ukuthi sazise iziphathimandla zikamasipala ukuthi asinalo ulwazi ngezinguquko otshelwe ngazo mayelana nendlela yokusebenza,” kubeka uMnuz Khanyile. Kwabakubalule ohlwini, bazwakalise ukukhathazeka kwabo ngokushayisana kwemibono phakathi kwabo nekomiti eliziqokile, wukushiywa ngaphandle emihlanganweni ebanjwa nabaphathi bomnyango wokuThuthwa Kwamanzi Nendle, ukusatshiswa kwamalungu ekomiti elazibeka  nokungaluqondisisi uhlelo lwakamumva lokusebenza kosonkontileka. UNobhala wekomiti okuthiwa laziqoka, uNkk Nozipho Mteshana, uthe sekuneminyaka lasungulwa. Uthe kuyabamangaza okwenziwa ngosonkontileka abazikhethela bona ukuba ngamahlubuka. “Amahlubuka labo bantu. Siyenzile imihlangano eminingi nomnyango futhi nabo benalo ulwazi ngayo njengoba besibambisene  sonke eminyakeni eyedlule. Ikomiti elaqokwa lihlanganise idepho yaseSiphingo, Springfield, Pinetown neyasePhoenix. Inhloso yalo ukuthi kulawuleke izinkinga abahlangabezana nazo osonkontileka,” kubeka uNkk Mteshana. Okhulumela uKaunda, uMnuz Mluleki Mntungwa, ukuqinisekisile ukuhanjiswa kwezikhalo ehhovisi likameya. Uthe imeya isalinde izinto ezibambekayo mayelana nezikhalo zabo zokusatshiswa. “Imeya ithembise ukululandelela lolu daba nokucubungula indlela yokusebenza kosonkontileka,” kubeka uMntungwa. 