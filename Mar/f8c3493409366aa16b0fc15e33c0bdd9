OWAYENGUMPHATHI kwa-Eskom uMnuz Brian Molefe, izolo uzwakalise ukukhalaza ngokunganakwa kobufakazi abuthulele ikhomishini ephenya ngokulawulwa koMbuso yindlanzana ngoMengameli Cyril Ramaphosa. UMolefe uqhubeke nokufakaza izolo njengoba aphazamiseka ngokudlule ngesikhathi kutholakala ukuthi kukhona owayehaqwe iCovid-19. Ohola ubufakazi u-Advocate Pule Seleka, emphonsa ngemibuzo ngezinkinga zakwa-Eskom, uMolefe ube esetshela uSihlalo wekhomishini iJaji Raymond Zondo, ukuthi akulona udaba olungavele luzibeke nje. UMolefe waveza ukuthi uRamaphosa wayevikela inkampani i-Optimum, ayenamasheya kuyo ngesikhathi eseyiPhini likaMengameli we-ANC. UZondo uthe wonke umuntu othintekayo, akhulume ngaye esitatimendeni sakhe (uMolefe), okubalwa noMengameli, bazothola ithuba lokuziphendulela. “Njengoba sisacaphuna ezintweni engafakaza ngazo, ngifisa ukukhumbuza uSihlalo ukuthi esitatimendeni sami ngakhuluma nge-Glencore, eyazama ukuthola u-R8 billion kwa-Eskom. OnguMengameli manje wayenamasheya kwi-Optimum. IGlencore nayo i-Optimum ibona abahamba phambili kokwakwenzeka kwa-Eskom. Lokho ngakusho ngifakaza manje ngenzela ukuthi lolu daba lungagcini lunyathelwe ngezinyawo,”  kusho uMolefe. Kuphinde kwavela udaba lukaMengameli efakaza uMolefe nalapho ethi uRamaphosa wayengusihlalo we-Warroom, ekwakuyikomiti elalibheke ukuthi kwenzekani kwa-Eskom. Uthe lokhu kwakumshayisa amakhala yena. UZondo uthe uRamaphosa nakanjani  uzofakaza. Uthe uzochaza ngalolu daba oluphakanyiswe uMolefe.