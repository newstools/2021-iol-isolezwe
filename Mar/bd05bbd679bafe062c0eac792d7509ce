BAWOTHA ubomvu abahlali basehostela laKwaMashu ngokuklanywa kwakamumva kwemingcele yama-ward, okuphinde kwanconzula enye ingxenye yehostela kwayihlanganisa ne-ward enamalokishi. Njengoba leli hostela seliklayeke kathathu, abaholi babahlali bakule ndawo sebeqale umkhankaso wokuthi kuhlanganiswe zonke lezingxenye ezintathu zehostela, bese zakha i-ward elizimele. Izinkulungwane zabahlali bakuleli hostela zisabisa ngokunyomfa ukhetho lohulumeni basekhaya uma izikhalo zabo zingasukunyelwa. Abahlali abafuna ukuthi ihostela lizimele, bakhala ngokuthi izidingo zabo azinakwa kepha kunakwa ezabantu abahlala emalokishini. Ngokuklanywa kabusha kwemingcele yama-ward kwakamumva, enye ingxenye yaleli hostela eku-ward 46, izohlanganiswa neMount Royal neMount Edgecombe. Lesi sinqumo sesithukuthelise abahlali abangakapholi amanxeba mayelana nokuhlukaniswa kokuqala kwaleli hostela okwenzeka eminyakeni eyishumi eyedlule, okwashiya ihostela lihlukene kabili. Enye ingxenye yehostela ingaphansi kuka-ward 39 ohlanganisa neQuarry Heights, kanti enye ingxenye  ingaphansi kuka-ward 104 ofaka izigceme zaselokishini ezisuka kwaB kuye kwaF. Abaholi bama-block akulehostela abathe bamele abahlali abangaphezu kuka150 000, abafuni nakuyizwa indaba yokuhlanganiswa namalokishi. Encwadini abayibhalele iMeya yaseThekwini, uMnuz Mxolisi Kaunda, abahlali bakule ndawo basabisa ngokugcwala imigwaqo babhikishe, baphinde baphazamise ukhetho lohulumeni basekhaya uma udaba lwabo lungasukunyelwa. Omunye walabaholi, uMnuz Nathi Biyela, uthe selokhu iihostela lahlukaniswa okokuqala, intuthuko sebeyizwa ngendaba abahlali basehostela. “Uthola ukuthi noma imali ikhona yokuthi kulungiswe izinto ehostela, iyathathwa iyosetshenziswa emalokishini. Yingakho sithi asidingi ukuhlakazwa sihlanganiswe nabahlali baselokishini ngoba izidingo zethu azifani. “Ukuhlanganiswa namalokishini kubambezela intuthuko yethu. Njengamanje sihlala ezimeni ezingagculisi okubalwa ama-block adilikayo nemijondolo eyingozi kubahlali. Ukuhlukaniswa kwabantu ngale ndlela, kubhebhethekisa udlame lwezepolitiki olungenasidingo.” Okhulumela uMasipala waseThekwini uMnuz Msawakhe Mayisela, unqabile ukuphawula ngalolu daba, wathi umasipala awunazwi ekuklanyweni kwemingcele yama-ward. Okhulumela iBhodi eliKlama imingcele, uNksz Barileng Dichabe, uthe abahlali basehostela baletha isikhalo ngokuklanywa kabusha kwemingcele, seludlulile usuku lokufakwa kwalezi zikhalo. UNksz Dichabe uthe kuyaye kubhekwe isibalo sabantu abakwi-ward uma kuklanywa kabusha imingcele.