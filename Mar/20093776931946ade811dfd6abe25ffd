“IZINHLANGANO ezilwela amalungelo, abantu nabezindaba, abakhuze abantu abephula umthetho ngamabomu kunokugxeka amaphoyisa.” Lokhu kushiwo nguNgqongqoshe wamaPhoyisa kuzwelonke uMnuz Bheki Cele, enkonzweni yomngcwabo wephoyisa uConstable Royal Mfihloyakhe Ndlovu (43), owadutshulwa elamula ingxabano yezithandani eWelbedacht East, ngeledlule. UCele obeyisikhulumi esiqavile kulo mngcwabo obusehholo lomphakathi KwaXimba izolo, uthe abantu bayashesha ukubona amaphutha emaphoyiseni kodwa kuncane abakushoyo ngeziphulamthetho ezibulala amaphoyisa. “Ukube bekuyiphoyisa elibulele isigebengu, ngabe kukhulu ukukhuluma abantu begxeka ukuthi amaphoyisa. Bethi awawazi umsebenzi wawo. Tshelani abantu bayeke ukwephula umthetho. Ngikhathele abantu abagibela emakhanda amaphoyisa ngamabomu, amaphoyisa awazivikele ezigebengwini angafi ephethe ithuluzi asebenza ngalo,” kusho uCele. UNdlovu obesebenza esiteshini samaphoyisa esiseChatsworth, kuthiwa wayehamba nozakwabo bebizelwe ingxabano eyayikhona okukholakala ukuthi indoda yayihlukumeza ethandana naye, okuthe uma ibona amaphoyisa yavulela ngenhlamvu. Iphoyisa elalihamba naye laphendula ngenhlamvu libhekise kumsolwa naye washonela endaweni yesigameko. UCele uthe ziyadlanga izigameko zokubulawa kwamaphoyisa kulesi sifundazwe njengoba izolo abemane amaphoyisa abengcwatshwa abulawe ezigamekweni ezehlukene. Kukhona namabili aseMgungundlovu abeyizithandani adutshulwe ngesonto eledlule. Uveze ukuthi izolo kuphinde kwabulawa amaphoyisa amabili eKapa, adutshulwe enza umsebenzi wawo. Ugcizelele ukuthi amaphoyisa nawo kubalulekile ukuthi awuhloniphe umsebenzi wawo angahlali noma yikuphi. Ngemva kokuthi elinye iphoyisa elibulewe eMpangeni, kulawa amane abengcwatshwa, kuvele ukuthi libulawelwe endaweni yokucima ukoma. UNdlovu uchazwe njengomuntu obewuhlonipha umsebenzi, ezinikele futhi ewuthanda umsebenzi wakhe kwaze kwashaya isikhathi sakhe sokugcina. Nakhona wabulawa enza umsebenzi wokuvikela, abebizelwe kuwo. Umfowabo uMnuz Mqondisi Ndlovu, uthe bewumndeni bafe olwembiza. “Ubeyiyo yonke into emndenini. Silahlekelwe kakhulu ngokushona kwakhe.  Ngithi amaphoyisa abesebenza naye awaqine isibindi angathuswa ukubulawa kwakhe, aqhubeke nokwenza umsebenzi wawo ngokwethembeka nangokuzinikela,” kusho uNdlovu. Ushiye emhlabeni odadewabo, abafowabo, uyise, unina, inkosikazi yakhe uNokubonga nendodakazi yakhe. 