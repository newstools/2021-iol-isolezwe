AMAPHOYISA akuleli athi aziqaphile izigilamkhuba ezifuna ukuqola abantu ngokubadayisela umgomo weCovid-19 ongumbombayi. UBrigadier Vishnu Naidoo okhulumela amaphoyisa kuleli, usho kanje kulandela ukuboshwa kwabantu abane abatholakale nomgomo weCovid-19 ongumbombayi eGermiston, ngoLwesithathu. Uthe bekungakapholi maseko bexwayiswe yi-Interpol ngokuthi njengoba umgomo weCovid-19 usufikile kuleli sekuzoba nezigilamkhuba ezizokwenza ongumbombayi. "I-Interpol isikhombise ukuthi umgomo wangempela ubukeka kanjani nokuthi uma ufika kuleli ungena kanjani. Lokhu kwenzelwa ukuthi sivikele umphakathi ekutheni uthenge umgomo ongumbombayi," kusho yena. Kula madoda, amathathu awokudabuka eChina kanti eyodwa eyaseZimbabwe. Atholakale nezinsiza zokukala umgomo ezingu- 400 ebekungakalwa umgomo ongu-2,400. UNaidoo uthe isixwayiso se-Interpol besibaxwayisa ngokuthi imigomo  engumbombayi kungenzeka idayiswe online nabukhoma. UNobhala Jikelele we-Interpol, uJurgen Stock, uthe bayakujabulela ukuboshwa kwalaba balisa kodwa ukuboshwa kwabo yinto encane ngoba baningi abenza lo mkhuba. Uthe i-Interpol iyaqhubeka nophenyo ukuze kuboshwe abanye abantu kuleli naseChina. Uqhube wathi bathole nokuthi izigilamkhuba zihlose ukuqola abasebenzi bezempilo. "Okwamanje awukho mgomo ophasisiwe odayisa online. Umgomo okhangiswa kwi-website kuzobe kungewona umgomo wangempela. Abantu abaqaphele. Abantu abayithengayo leyo migomo bazobe bebeka impilo yabo engcupheni futhi bepha izigelekeqe imali yabo," kusho yena. 