UMNOTHO waseNingizimu Afrika wehle ngo-7% ngonyaka odlule okuyizinga eliphansi ngokudlulele eminyakeni ewu-75. Lezi zindaba zidalulwe yiStatistician General, uMnuz Risenga Maluleke, izolo. Kwikota yesine yonyaka odlule, umnotho ukhule ngo-1.5% kuphela. Ubalule ukuthi ukuqubuka kweCovid-19 nokuvalwa kwezwe thaqa, kube nomthelela kulesi sibalo. Uthe yonke imikhakha inomthelela ekwehleni komnotho ngaphandle kowezolimo nohulumeni. “Umkhakha wezolimo awukhahlamezekanga njengeminye ngenxa yeCovid-19. Siwubonile ukhula ngo-13.1% ngonyaka odlule. Uhulumeni naye ukhule ngo-0.7%. Eminye imikhakha yehlile. Umkhakha wezokwakha obusenkingeni vele ngaphambi kokuqubuka kweCovid-19, wehle ngo-20.3%. Wunyaka wesine lo mkhakha ungakhuli,” kusho uMaluleke. Uveze ukuthi ukuvalwa kwezwe kube nomthelela ekutheni umkhakha wezokuthutha wehle ngoba abantu bebengavakashi. Ubuye waveza ukuthi iNingizimu Afrika ibe namakota amane okungakhuli komnotho ngendlela eyamukelekile uma kubalwa amakota amabili ka-2019 namabili ka-2020. Umkhakha wezokukhiqiza ukhulile kwikota yesine yonyaka odlule emuva kokuvunyelwa ukuthi usebenze. Kuvela ukuthi uthaqa wehlise lo mkhanka ngo-11.6%. Ukuvulwa kwezwe kuholele ekutheni umkhakha wezokukhiqiza ukhule ngoba umkhakha wokudla neziphuzo, ukwakhiwa kwezimoto nezinsimbi zazo, owenza i-iron, steel nama-non-ferrous metals, ibisebenza.