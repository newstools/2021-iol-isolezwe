ALIKAZUKUMENYEZELWA igama laloyo ozongena esihlalweni esishiwe Isilo samaBandla onke, uGoodwill Zwelithini kaBhekuzulu, okhothame emasontweni amabili edlule. UNdunankulu KaZulu, Inkosi Mangosuthu Buthelezi, useveze ukuthi igama lomuntu ozongena kulesi sikhundla lizomenyezelwa uma iNdlunkulu isiqedile ukuzilela iMbube, etshalwe ngesonto eledlule. Lesi sinqumo sithathwe emhlanganweni obuhanjelwe ngamalungu aseNdlunkulu angaphezu kuka-200, lapho kufundwe khona ifa elishiywe Isilo. Kulo mhlangano obubanjwe esigodlweni KwaKhethomthandayo izolo, kuvunyelwane ngokuthi iNdlovukazi Mantfombi Dlamini Zulu, yiyo ezobamba kuze kube kuqokwa ozongena esihlalweni. “Ukukhothama kweSilo kube umthwalo onzima kakhulu emndenini waseNdlunkulu, ngakho kufanele unikezwe ithuba elanele lokuzila,” kusho uButhelezi. Bekukuningi ukuqagela ngongase aqokelwe kulesi sikhundla kanti abaningi bebelindele ukuthi lo mhlangano ukuqede lokho kuqagela ngokuthi umemezele igama lozongena esihlalweni. INdlovukazi uMantfombi, yasesigodlweni saKwaKhangelamankengane, unguNdlunkulu wesithathu weSilo kanti bashada ngo-1977. UButhelezi uthe isikhathi sokuzila sizoba yizinyanga ezintathu. “Kusuka ngoMashi 26 (kusasa), Isilo sasifise ukuthi abantu bangahlali isikhathi eside bezilile, ngakho bangaqala benze izinto ezifana nokulima amasimu. Isifiso seMbube eyathi ayifuni abantu bazile isikhathi eside,”  kusho uShenge. Isazi sezamasiko eNyuvesi yaKwaZulu-Natal, uDkt Gugu Mazibuko, sithe akuthusi ukuthi kuzobamba uNdlunkulu. “Naso Isilo besisibona ezindaweni ezahlukene KwaZulu-Natal, sibeka amakhosi esifazane. Njengamanje ziningi izizwe esifundazweni ezibuswa ngabantu besifazane. Akukhona okokuqala emlandweni ukuba kubambe umuntu wesifazane. Ngicabanga ukuthi iNdlunkulu ivumelene ngokuthi basadinga isikhathi esanele sokuhlonipha Isilo, ingakho bethathe lesi sinqumo.” UDkt Mazibuko uthe akulula ukuqagela njengamanje ukuthi ubani ozongena kulesi sihlalo.