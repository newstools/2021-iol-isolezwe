OMASIPALA baseHlalankosi bathi sekumi ngomumo ngokutshalwa kweSilo samaBandla, uGoodwill Zwelithini kaBhekuzulu. IMeya kuMasipala wesiFunda iZululand, uMnuz Thulasizwe Buthelezi neMeya yaKwaNongoma, uMnuz Albert Mncwango, bathe asephothuliwe amalungiselelo okutshalwa koHlanga loMhlabathi. Zombili lezi meya beziyingxenye yabebezobhonga emswaneni izolo. Lezi meya zithe azilindele ukuthi kube khona ubuhixihixi ngoLwesine uma sekutshwala iSilo KwaNongoma. Ngasohlangothini lomasipala wesifunda, uButhelezi uthe bazoziletha zonke izinsiza ezidingeke kumasipala wesifunda, okubalwa kuzo amanzi. “Kusukela ngoLwesihlanu, abasebenzi bomkhandlu bebelokhu benza isiqiniseko sokuthi siyakuletha konke okudingeka ukuba sikulethe. Nezicukuthwane ezizokuba zizotshala iSilo angeke zishode ngalutho. Njengomasipala sibambe iqhaza elikhulu emalungiselelweni okutshalwa kweMbube,” kusho yena. UButhelezi uthe ukukhothama kweSilo kuwushaye kakhulu umasipala wesifunda. “Silimele kakhulu. Isilo besiheha izinkulungwane zezivakashi, ebezifike zishiye imali ngokuthi zilale emahhotela, ziphinde bathenge umsebenzi wezandla. Lokhu bekuthuthukisa umnotho wendawo. Ngingakusho ukuthi Isilo besiyinsika yomnotho wesifunda, silimele kakhulu.” IMeya yakwaNongoma, uMncwango, nayo ithe ngasohlangothini lwabo bami ngomumo ukusingatha ukutshalwa kweSilo. “Lokhu kubalwa nokulawula ukuhamba kwezimoto edolobheni ukuze kungabi nesiminyaminya esizophazamisa ukuhamba kwezimoto.” UMncwango uphinde waba nomhlangano nezinduna, lapho bekudingidwa ngeqhaza elizobanjwa yizinduna uma sekutshalwa iSilo. UMncwango uthe uzokhuluma kahle ngalezi zinhlelo uma seziphothuliwe nomndeni waseNdlunkulu.