KUZOSINDA kwehlela kubanikazi bezimoto ngoba kulindeleke ukuthi unyuke uphethiloli kule nyanga. I-Automobile Association South Africa (AA), ithe ucwaningo lwayo luveza ukuthi ilitha likaphethiloli lizonyuka ngamasenti awu-82 kule nyanga, elikadizili linyuke ngamasenti awu-59, elikapharafini ngawu-60. Ithe kuzocaca kahle kuleli sonto ukuthi iCentral Energy Fund, ithini kodwa ngokubuka kwabo intengo kaphethiloli ayibonakali izokwehla kule nyanga. Kuzokhumbuleka ukuthi kule nyanga ilitha likaphethiloli linyuke ngo-40 wamasenti okusho ukuthi selibiza uR14.86 lisuka kuR14.46. Udizili wona unyuke ngo-55 kanti nelitha likapharafini linyuke ngemali efanayo. Igesi yona inyuke ngamasenti awu-44, ikhilo. “Maphakathi nenyanga besishilo ukuthi uphethiloli uzonyuka ngenxa yokuthi u-oyela ongahluziwe uyanyuka emhlabeni jikelele. Irandi liyantenga njengoba sekubiza uR19 ukuthenga i-USD elilodwa,” kusho abe-AA. Ithe ngesikhathi izwe lisavaliwe u-oyela ongahluziwe ubungathengwa kakhulu okusho ukuthi namazwe awukhiqizayo ebengadayisi omningi, yingakho intengo kaphethiloli ibiphansi kodwa manje njengoba izingxenye zomnotho sezivulilwe sekuqalile ukuthengwa kakhulu kuka-oyela. Ukuntenga kwerandi nakho kunomthelela ekunyukeni kukaphethiloli.