USEFISA kungenelele uNgqongqoshe wamaPhoyisa kuleli uMnuz Bheki Cele, uyise womfundi owathunjwa ephuma esikoleni osekuyophela isonto lesithathu engatholakali. UMnuz Prince Ngcobo waseCastle Hill eNewlands West,  onguyise kaMmeli Ngcobo (17) obefunda ugrade 12 eHillgroove Secondary, uthe namanje kusacwebe isiziba ngomkhondo wendodana yakhe. “Ngiyafisa ukuthi uMnuz Bheki Cele angenelele kulolu daba  lokuthungathwa kwendodana yami. Sizwile ukuthi kukhona ababoshiwe kodwa kumina kuyafana nje,  ngoba abakhombi lapho abamfihle khona,”  kusho uNgcobo. UMmeli kuthiwa wagcina ukubonakala ngenyanga edlule, kuphuma isikole lapho kuthiwa wabonakala ehlohlolozwa kanzima ngamadoda amabili emphoqa ukuthi angene emotweni. Lokhu ngemva kokuthi esolwe ngokuthatha ifoni yomunye umfundi, afunda naye ekilasini ngesonto elandulela athunjwa ngalo. Kwavela ukuthi emotweni ayephoqwa ukuthi angene kuyo, kwakukhona umfundi okusolakala ukuthi wayethathelwe ifoni.  Kuthiwa ngaphambi kokuthi athunjwe, kwaqale kwafika abazali bomfundi esikoleni bamxwayisa ukuthi ayibuyise ngoMsombuluko owawulandela. Kuthe ngawo Msombuluko wathunjwa, okusolakala ukuthi kuhambisana nokwephulwa kwakhe isivumelwano sokubuyisa ifoni. Amaphoyisa awakuqinisekisanga ukuthi kukhona asebeboshiwe nalolu daba. Okhulumela amaphoyisa KwaZulu-Natal uCaptain Nqobile Gwala, uthe amaphoyisa asaphenya. 