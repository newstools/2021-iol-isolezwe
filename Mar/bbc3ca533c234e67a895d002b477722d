BONISWA MOHALE UNGQONGQOSHE wezokuThuthukiswa koMphakathi, uNkk Lindiwe Zulu, uthi basanezingqinamba zolayini abade eposini ngenxa yokuthi u-70% wabathola izibonelelo zabangasebenzi usebenzisa iposi. UNkk Zulu uthe bathole izicelo ezintsha eziwu-65 795 zabafuna ukuthola isibonelelo sabangasebenzi esiwuR350 ngenyanga. “UMengameli Cyril Ramaphosa umemezele ukuthi isibonelelo sikaR350 sizokwelulwa izinyanga ezintathu. Sithole izicelo ezintsha eziwu-65 795 kanti bawu-9.7 million abasiholayo. Labo sizoqhubeka nokubabheka nyanga zonke ukuthi basafanele wukusiwuthola,” kusho uNkk Zulu. Yize olayini abade besayingqinamba, uNkk Zulu uthe sebefake amavolontiya alawula olayini. Banohlelo lokuholisa abantu ngezinsuku ezihlukene, kubuye kusetshenziswe ezinye izikhungo ukuhola lesi sibonelelo abale kuzo amahholo. Isolezwe  lithole ukuthi amaposi abhalisa izinamba zomasizi zabahola izibonelelo ukuze bafike bazohola ngezinsuku ezifanele. Ngaphambi kokuthi kuvalwe izicelo, uNkk Zulu uthe bese bathole izicelo eziwu-27 000 neziwu-117 000 kubasebenzi basezinkulisa. Kuzokhumbuleka ukuthi izinhlangano ezisebenzela umphakathi zakugxeka ukuvalwa masisha kwezicelo zezibonelelo. Abasebenzi kulindeleke ukuthi bathole uxhaso lukaR4 470 kanti uMnyango wezokuThuthukiswa koMphakathi ubeke uR496 million ukubhekelela izinkulisa ezikhahlanyezwe yiCovid-19. Mayelana nezibonelelo zabakhubazekile, okwesikhashana, uNkk Zulu uthe abantu abaziholayo kufanele bazivuselele kabusha njengoba umthetho usho njalo. Uthe lezi zibonelelo aziholwa unomphela, ngakho osiholayo uyahlolwa ngudokotela okunguye owenza umbiko wokuthi usafanele yini ukusihola.