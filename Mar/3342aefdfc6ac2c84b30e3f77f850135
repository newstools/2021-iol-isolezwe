NONTUTHUKO NGUBANE SIGODLIWE isinqumo eNkantolo yoMthethosisekelo ngodaba oluthinta owayengumengameli uJacoz Zuma, ngokunqaba kwakhe ukuzofakaza kwikhomishini ephenya ngokulawulwa koMbuso yindlazana. Yize kunjalo abammeli bekhomishini, abebeholwa ngu-Advocate Tembeka Ngcukaitobi SC, batshele amaJaji enkantolo ukuthi bafuna uZuma aboshwe iminyaka emibili ngokudelela umthetho namajaji akuleli. USihlalo wekhomishini uJaji Raymond Zondo, ufake icala lokuthi uZuma udelele umyalelo wenkantolo ngokungalubhadi kwikhomishini ukuzofakaza yize kwakhishwa amasamanisi, nenkantolo yayalela ukuba azofakaza. UNgcukaitobi uthe : “Ngo-28 Januwari iNkantolo yoMthethosikelo yakhipha isinqumo sokuba uZuma azofakaza kwikhomishini, alandele amasamanisi ayekhishwe yikhomishini. Namhlanje sikhuluma nje, akazaze akwenze lokho, akazange alethe nezincwadi ezifungelwe. Kumanje usabisa inkantolo kwezinye zezincwadi zakhe, ubhala ukuthi umthetho awuhanjiswa ngendlela.” Uthe uZuma uveze ukudelela okukhulu ngokwenqaba ukulandela umthetho wezwe. “Kunezizathu ezinqala zokuthi kungani uZuma kumele aboshwe, anganikezwa isigwebo sokukhokha inhlawulo ngoba usabisa inkantolo ngezinto ezingamanga. Emphakathini uZuma ukhuluma izinto ezingekho ngenkantolo, aze ayifanise nezikhathi zobandlululo. Ngendlela aziphatha ngayo uZuma kumele avele obala ukuthi ungumuntu onjani. Uzama ukubalekela ukuba achaze ngokomsebenzi wakhe (wokuba uMengameli). “Ngokomthethosisekelo kumfanele ukuba azofakaza ngoba abantu bakuleli bayafuna ukwazi kwenzakalani. Ngendlela aziphatha ngayo ngesinqumo senkantolo namasamanisi akhishwa uZondo, kuyacaca ukuthi akakugqizi qakala lokho. Ngenxa yalokho kumfanele ukuba abhadle ejele iminyaka emibili.” Khonamanjalo uZondo ugxeke indlela u-Advocate Dali Mpofu aziphathe ngayo etshela uNgqongqoshe wezamabhizinisi kahulumeni uMnuz Pravin Gordhan,  kanye nommeli wakhe uqobo ukuthi bavale imilomo, bathule! UZondo uthe nguyena ongatshela umuntu ukuthi akathule hhayi noma ngubani wathi indlela akhuluma ngayo umpofu, ayamukelekile. 