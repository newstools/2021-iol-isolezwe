ZIKHWELE kwilungu eliqavile le-ANC uMnuz Jomo Sibiya, ofungiswe njengoNgqongqoshe omusha izolo. USibiya owayekade ebhekwe ukuthi angase abe uNgqongqoshe wezeMfundo KwaZulu-Natal emuva kokhetho lwango-2019, ufungiswe njengoNgqongqoshe omusha wezokuHlaliswa kwaBantu  neMisebenzi yoMphakathi esifundazweni. Igama likaSibiya liphinde lamataniswa nalo mnyango muva nje, njengoba bekunesikhala esikhona kwiKhabhinethi yesifundazwe kulandela ukushona kukaNgqongqoshe wezokuThutha, ukuPhepha nokuXhumanisa uMphakathi, uMnuz Bheki Ntuli. USibiya ufungiswe kulo mnyango obuphethwe uNkk Peggy Nkonyeni, ojutshwe emnyangweni wezokuThutha, ukuPhepha nokuXhumanisa uMphakathi. Lezi zinguquko zimenyezelwe uNdunankulu waKwaZulu-Natal uMnuz Sihle Zikalala, eqeda ukuqagela obese kukhona ngalesi sikhala esivuleke ngoJanuwari ngesikhathi kushona uNtuli. Isikhundla sikaNtuli besilokhu sibanjwe uNgqongqoshe wezeMfundo uMnuz Kwazi Mshengu, obencelisa amawele. Izolo uZikalala ubonge uMshengu ngamagelelo akhe ngesikhathi ebambe kulo mnyango. “Sifisa ukumbonga uMshengu ngokusebenza kwakhe ngokuzikhandla nokuzimisela ngesikhathi ebambe iminyango emibili kanye kanye.” Bese kunamahlebezi okuthi uMshengu uzogcina eseba uNgqongqoshe wezokuThutha ngokuphelele, ashiye kowezeMfundo. USibiya, ubenguSihlalo wekomiti elibhekele ukusebenza komnyango wezeMfundo esiShayamthetho. “Sithanda ukwamukela uSibiya kwiKhabhinethi yesifundazwe,” kusho uZikalala, emuva komcimbi wokufungiswa kongqongqoshe. Ongqongqoshe bafungiswe umengameli wamaJaji KwaZulu-Natal, iJaji Isaac Madondo. USibiya, oqhamuka esifundeni iNkosi Bhambatha uyilungu lesigungu esiphezulu se-ANC KwaZulu-Natal futhi uke waphatha izikhundla ezehlukene ophikweni  lwentsha lwe-ANC KwaZulu-Natal ngaphambi kokuthi aqokelwe esigungwini  esiphezulu. Ungomunye wabaholi be-ANC KwaZulu-Natal abamkhankasela udede uMengameli Cyril Ramaphosa, ngaphambi kwengqungquthela yango-2017 lapho uRamaphosa adla umhlanganiso eNasrec. 