UDEDELWE ngebheyili kaR5 000 usomatekisi ohlala eMhlanga owaboshwa ekhipha imali kwi-ATM ngamakhadi akwaSASSA enkabeni yedolobha eThekwini ngoMgqibelo odlule. UMnuz Sithembiso Gcaba (47) ukhululwe inkantolo yeMantshi eThekwini izolo. Usolwa ngokukhwabanisela abahola impesheni abangu-134 imali enguR118 800. Icala lihlehliselwe u-Ephreli 22 nonyaka ukuze kuqhutshekwe nophenyo. Ngesikhathi inkantolo imdedela ngebheyili ithe kumele anike umphenyi wecala incwadi emgunyaza ukuhambela amanye amazwe nokuthi njalo ngoLwesithathu ayosayina esiteshini samaphoyisa eDurban North. Umshushisi uMnuz Zakhele Nzuza uthe uMbuso awuphikisani nokuthi uGcaba akhululwe ngebheyili ecaleni athe liwela esigabeni sokuqala. UNzuza ucele ukuthi uGcaba avele enkantolo yamacala athinta imali uma esevela ngo-Ephreli. Ummeli kaGcaba, uMnuz Chris Gounden uqale watshela iMantshi uVanitha Armu ukuthi umsolwa ungusomatekisi futhi lizoshayeka ibhizinisi lakhe uma egqunywa ezitokisini. UGcaba ugibele ebhokisini labasolwa wazifihla ubuso ngesigqoko sejakhethi emnyama efake nesifonyo obekwenza kubenzima ukuthi abonakale. Okhulumela iSASSA KwaZulu-Natal, uNksz Sandy Godlwana, uthe basola ukuthi umsolwa ubesebenzisana nabasebenzi babo kulo mshikashika. UNksz Godlwana uthe bayasamukela isinqumo senkantolo futhi ukuboshwa kukaGcaba kukhombisa ukuthi izinhlaka zabo ezilwa nobugebengu ziyasebenza. “Ukuboshwa kukamsolwa kuthumela umyalezo nakwabanye ukuthi ubugebengu abukhokheli. Imali yabantu abangenalutho lena, kubalulekile iye kubantu abayidingayo. Abantu ababikele amaphoyisa namahhovisi akwaSASSA uma kunezinsolo zobugebengu.” kusho uNksz Godlwana. Amaphoyisa ashaqa unyanyavu lwe-Mercedes Benz GT 63 S ngenkathi ebopha uGcaba okuthiwa ubesanda kuyithenga.   