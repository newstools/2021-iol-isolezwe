UTHI wasinikwa emazulwini isikhundla sokudidiyela amabutho aKwaZulu uMnuz Mlandeni "Mgiliji" Nhleko, usebe kulesi sikhundla iminyaka engaphezu kuka-30. UNhleko uhole izinkumbi zamabutho aphelezele iSilo Samabandla onke uGoodwill Zwelithini kaBhekuzulu, ngaphambi kokuthi sitshalwe ngoLwesine ezintathakusa. ISilo yiso esaqoka uNhleko kulesi sikhundla ngeminyaka yawo-1980. Exoxa neSolezwe ngeSonto emzini wakhe oseHlalangwenya, uNhleko uthe wajabulisa okwengane mhla iMbube imkhomba ukuba abe wumdidiyeli wamabutho. Njengoba ehambe neSilo ehola amabutho ngisho nasemazweni aphesheya, uNhleko uthe ubudlelwano babo bukhule kakhulu okuyisizathu esenze ukuthi azidele ngeCorona, ahole amabutho aphelezele iSilo phezu kwesimo esinjalo. "Uma kushaywa ubaba wakho, wena wawungeke uye? Kungaba ngcono nokuthi ngivele ngimuke nomfula. Sasingeke singayi kopheleza uNomthebe wethu. Yingakho ngathi uma uhulumeni kungeyakhe iCorona, akayisuse lapho kuzohamba khona amabutho." UNhleko uthe bekumnandi ukuba seduze kweSilo,  besingumuntu oneziyalo ezinhle. Uncome igalelo laso ekukhuzeni udlame olwaluphakathi kwe-IFP ne-ANC. Yiso lesi sizathu esenza uNhleko athi uzokwenza noma yini ukuvikela ingonyama ezolandela, ukuze ingashabalali imisebenzi yeMbube. Echaza ngomsebenzi wokudidiyela amabutho, uNhleko uthe wumsebenzi ongelula. "Ngeke uwenze wena. Le nto uyayinikwa emazulwini. Alikhuni amakhanda abantu uma sebephethe izinduku. Kunzima ukubalawula uma sebedle intelezi. Maningi amacala, kubizwa mina, kuthiwe angizolamula. Izinsizwa uma zike zahlangana, zishayelana amahawu, zilwe.â€œ Kulo msebenzi uthe wuxhumana nezinduna zamabutho ahlukene, zikhona ngisho nasemazweni aphesheya, yena ubika kuNdunankulu waKwaZulu uMntwana Mangosuthu Buthelezi. UNhleko uthe esakhula wayengakaze aziphuphe egibela ibhanoyi eya phesheya, kepha umsebenzi usumhambise eNgilandi naseWales izikhawu eziningi. Odongeni lwendlu yakhe kugcwele izithombe lapho ethathwe khona ehola amabutho emicimbini emikhulu. Phakathi kwezithombe kukhona lapho enoPrince Charles wobukhosi bamaNgisi, eWales; kwesinye wumgubho wokuqala wosuku lwenkululeko owawungo-1995. UNhleko uthe usazophindela maduze kwelamaNgisi lapho ezobe eyolanda imikhonto nezizenze okwaqoqwa ngamaNgisi emva kwempi yaseSandlwana. Ekukhuleni kwakhe, uNhleko ubedlala isigingci, ecula umasikandi. Kodwa uthe uma efika eThekwini eyofuna amatoho, wajoyina ukarati. Njengamanje uNhleko usathatha umhlalaphansi, uke wasebenza ezinkampanini ezehlukene naseminyangweni kahulumeni. UNhleko uthe wawathola onke amabhande kakarati ngaphandle kwelimnyama. Uke washayelela owayengungqongqoshe woMnyango wezeNhlalakahle KwaZulu-Natal, uMntwana Gideon Zulu ongasekho. UNhleko uganwe ngamakhosikazi amathathu, uMaZulu, uMaKhanyile  noKaMagwaza. Ubukeka eyindoda enomthetho. Ngesikhathi kuqhubeka ingxoxo, ubebuye asho ngengila athi, "hheyi" uma efuna umuntu azomthuma, bese kugijima ingane ize kuye. Yize ethi wagcina ebangeni lesibili esikoleni, uNhleko uthe wasiqeda isikole. "Mina ngaqeda. Abantu abasala yilaba abanenkinga, ababefuna ukufika ka-10, ekubeni bebona ukuthi akufikeki." 