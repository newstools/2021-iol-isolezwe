KUSOLWA impi yemindeni emibili ngobulawa komlisa okuthiwa udutshulwe yindoda engaziwa emfice esebenza eduze kwemijondolo yaseZimeleni, eMlaza, ngoLwesihlanu ntambama. Kuthiwa umufi (37) ubematasa ngokwakha imijondolo ayidayisa endaweni aficwe kuyo ngumsolwa omjahe ngesibhamu maqede wamdubula. Kubikwa ukuthi umsolwa uqale wazulazula, ezenza umuntu odukile nokuthe uma esebona umufi wabe esesondela ngakuye nesibhamu abesiphethe. Umufi nabanye abalisa ababili abesebenza nabo, kuthiwa babalekile ngenkathi bebona ukuthi umsolwa uphethe isibhamu. Kuthiwa umufi udutshulwe esifubeni, ethangeni nasedolweni waphelela endaweni yesigameko. Umsolwa kubikwa ukuthi ubalekile emumva kokudubula umufi. Umthombo wephephandaba, uthe kunezinsolo zokuthi umsolwa ubeziphindiselela ngokudubula umufi. “Sizwa kuthiwa kunempi ekhona phakathi kwemindeni emibili yaKwaNongoma. Umsolwa kuthiwa ubezoziphindiselela emndenini womlisa amdubulile. Akekho noyedwa omaziyo kubantu abebekhona ngenkathi ezohlasela umufi,” kubeka umthombo. Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko sokubulawa komlisa. Uthe amaphoyisa asesiteshini saseMlaza aphenya icala lokubulala.  