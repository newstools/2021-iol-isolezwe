INHLANGANO elwela amalungelo eziboshwa igxeka uMnyango wezokuHlunyeleliswa kweziMilo kuleli, ngokuhlanganiswa kojele bobulili obungafani nobeziboshwa, ukuthi baziqaphe. I-Justice for Prisoners and Detainee Trust for Human Rights (JPDT), iphawule kanje ngemuva kokusabalala kwe-video yesiboshwa nojele wesifazane osebenza eNcome, bebonakala bezitika ngocansi. Le video isabalale ezinkundleni zokuxhumana ngoLwesibili. UMnuz Derrick Mdluli weJPDT, uthe kudala bayibeka etafuleni inkinga yokuhlanganiswa kojele bobulili obungafani nobeziboshwa abazigadile. “Abomnyango wezokuHlunyuleliswa kweziMilo badla ukudla abaziphakela khona kudala. Sekukaningi siyikhuluma le ndaba kodwa singalalelwa. Awukwazi ukuhlanganisa isiboshwa sesilisa nojele wesifazane bese ulindela ukuthi konke kuhambe kahle. Njengoba kuhlale kuseshwa iziboshwa ejele, akumele kuvunyelwe ukuthi zigadwe wubulili obehlukile nobazo. Lokhu ngikusho ngoba kuyenzeka zithintwe ezindaweni zangasese uma ziseshwa, kwesinye isikhathi zigcine zikhumula zonke izimpahla zokugqoka ,” kuchaza uMdluli. Uthe uhulumeni kumele abheke indlela yokunciphisa isibalo seziboshwa ejele ukuze ukwazi ukuqala uhlelo lokuhlukanisa iziboshwa nojele. Esitatimendini esithunyelwe wuMnyango wezokuHlunyeleliswa kweziMilo kulel, uMnuz Singabakho Nxumalo, uthe bahlazekile ngevideo eshaqisayo. Uthe okwenzeka kuyo kuthunaza isithunzi somnyango futhi kuphambene kakhulu nokulindeleke ukuthi kwenziwe ngumsebenzi womnyango. “ Lo msebenzi othinteka kulolu daba uzoqondiswa izigwegwe. Isiboshwa sesithatheliwe izinyathelo ngalesi senzo.  Abasebenzi bezokuhlunyeleliswa kwezimilo kulindeleke ukuba balandele imigomo yokuziphatha, ucansi nesiboshwa yisenzo esinyanyekayo futhi esingeke simukelwe,” kusho  uMnuz Nxumalo. Unxuse abantu ukuthi bayeke ukusabalalisa ivideo ezinkundleni zokuxhumana. Kule video, kubonakala isiboshwa sivula ikhamera yeselula ebiqopha yonke into ebesiyenza nojele ofake umfaniswano womsebenzi. Lesi siboshwa sibonakala siqala ngokukhiya umnyango ngaphambi ngokuthi sizitike nojele, okubukeka sengathi uyabona ukuthi ikhamera iyaqopha kodwa futhi ongakhombisi mizwa ngakho konke obekwenzeka. Udaba nge-video luwundabamlonyeni ezinkundleni zokuxhumana.