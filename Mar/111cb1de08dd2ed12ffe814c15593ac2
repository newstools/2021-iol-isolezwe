ZISALE dengwane iziqashi ezihlala eMkhumbane, eMayville,,  izolo ekuseni ngenxa yomlilo okuthiwa udalwe wukuqhuma kukagesi emijondolo ebezihlala kuyo.. Kuthiwa umlilo ongqongqise imijondolo engu-15 nokubalwa kuyo emibili   yomakhelwane abakhe eduze kwayo, uqale ngabo 8 ekuseni. Kulamagumbi okuthiwa angqongqe ngemumva kokubuya kukagesi obuhambe entathakusa izolo, bekukhona nesitolo sesinye seziqashi. UMnuz Khethi Chiya oyisiqashi nophinde abe ngumnikazi wesitolo, uthe lo mlilo umbulele ngoba awugcinanga ngokushisa igumbi  lokulala nezimpahla zakhe kodwa kushe nesitolo abedayisela kuso, abeziphilisa ngaso njengoba engasebenzi. “ Bengisesitolo ngenkathi ngizwa kuthiwa kunelinye lamagumbi eziqashi elishayo. Sibe sesizama ukukhipha izimpahla egumbini lethu  nomfana engihlala naye ngoba  umlilo ubuza ngamandla ngakulo. Sibe sesiqhubekela esitolo sikhipha izimpahla ebeziphakathi. Ilangabi belinamandla kakhulu kwaphoqeleka ukuthi sizishiye phakathi ezinye izimpahla ,” kubeka uChiya. Eqhuba uthe izimpahla zezinye iziqashi zishe zangqongqa kulo mlilo ngoba kwenzeke lesi sigameko zisemsebenzini. UMnuz Sibongiseni Cele ongumasitende, uthe ubematasa futhi ekude nemiqasho yakhe ngesikhathi kethola ucingo obelumazisa ukuthi iyasha. “ Sisola ukuthi kunesiqashi esikhohliwe wukubhoncula iplaki ngesikhathi kuhamba ugesi ekuseni. Ukubuya kwawo ngamandla kudale ukuthi kuqhume iplaki,” kubeka uCele. Ikhansela lendawo, uMnuz Muzimuni Ngiba lithe, livelile  endaweni yesigameko labe selidlulisa umbiko ophikweni lwezinhlekelele lukamasipala ngenhloso yokuthi kusizakale amalungu omphakathi akhahlamezekile. Okhulumela abezicishamlilo, uMnuz Justine Bateman, uthe ithimba labo lifike kunelangabi umlilo usushise imijondolo engu-15. “ Akekho umuntu okubikwe ukuthi ulimele ngenkathi kusha. Imbangela yomlilo ayikaziwa,” kubeka uBateman. 