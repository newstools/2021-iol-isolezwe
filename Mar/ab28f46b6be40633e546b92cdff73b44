UBUSA abaningi umbuzo wokuthi ngubani ozohlala esihlalweni sobukhosi bukaZulu njengoba sesitshaliwe Isilo samabandla uZwelithini kaBhekuzulu. Udadewabo weSilo uMntwana uThembi Ndlovu uthi akwaziwa sizothathwa wubani. UMntwana uThembi ubekhuluma enkonzweni yesikhumbuzo yeMbube ebikwaKhethomthandayo, KwaNongoma ngoLwesine ekuseni. Kuleli sonto uNdunankulu kaZulu uMntwana waKwaPhindangene inkosi Mangosuthu Buthelezi ithe incwadi yefa yeSilo izofundwa namhlanje. Abaningi bebelindele ukuthi kumenyezelwe ozothatha isihlalo sobukhosi bukaZulu kodwa uMntwana uThembi utshele izicukuthwane ezihambele le nkonzo ukuthi nguNkulunkulu kuphela owazi igama lomuntu ozongena kulesi sikhundla. “Ziningi izinhlamvu ezishiywe yiSilo kodwa lukhona lolo hlamvu esizolunikwa wuNkulunkulu.... Ozolandela akaziwa yithi, waziwa wuMdali kuphela ngoba nguyena owazi izinsuku zomuntu. Nakuso iSilo ngangisho ngithi asimazi naye. Umuntu owazi iqiniso lamaqiniso nguNkulunkulu,” usho kanje. UMntwana uqhube wacelela oNdlunkulu ukuthi bangahlupheki kepha baqhubeke banakekelwe. Ubonge bonke abantu abaphume ngobuningi babo bezophelezela iSilo okokugcina noma izwe libhekene nesimo esibi seCovid-19. Ubonge uNdunankulu waKwaZulu-Natal uMnuz Sihle Zikalala nohulumeni wakulesi sifundazwe ngokuhlonipha Isilo, wacela ukuthi isimo singashintshi ngoba sekukhotheme iMbube. Phakathi kwabaholi abebehambele le nkonzo kubalwa uMengameli wezwe uMnuz Cyril Ramaphosa, owayengumengameli wezwe uMnuz Jacob Zuma, uMengameli weCAF omusha uDkt Patrice Motsepe nowakwakhe uDkt Precious Moloi-Motsepe, abamele imindeni yamakhosi nabaholi bezenkolo.