ISIKHWAMA esixhasa izitshudeni, i-National Student Financial Aid Scheme (NSFAS) sizoqhubeka nokukhokhela izitshudeni ezivele zihlomula ngaphansi kwalolu xhaso inqobo uma kuwukuthi ziphasile. Lokhu kuqinisekiswe uNgqongqoshe weMfundo ePhakeme iSayensi nonbuChwepheshe uDkt Blade Nzimande esithangamini nabezindaba ePitoli izolo, nalapho ebezocacisa ngezinhlelo zokuxhaswa kwezitshudeni ezikhungweni zemfundo ephakeme. “Zonke lezi zitshudeni ezithola uxhaso ebesezivele zisemanyuvesi nasemakolishi, uma zenze kahle zizoqhubeka ziluthole. Imigudu ejwayelekile izoqhubeka nokulandelwa nalapho izikhungo zemfundo ephakeme kulindeleke zedlulisele imininingwane yokubhaliswa kwezitshudeni kwa-NSFAS, ukuze lesi sikhwama siqinisekise uhlu lwezitshudeni ezizokhokhelwa,” kusho uNzimande. Uthe basebenzisana nehhovisi likamgcinimafa ukunanela ekhweleni elihlatshwe wuNgqongqoshe wezeziMali uMnuz Tito Mboweni ekuqinisekiseni ukuthi asikho isitshudeni esidinga uxhaso singalutholi ekubeni  sihlangabezana nakho konke okudinngwa izikhungo zemfundo ephakeme. Uthe sebevele baqalile izingxoxo naleli hhovisi mayelana nalolu daba okuzothi ngokuhamba kwesikhathi aphinde abe nesinye isithangami nabezindaba ukucacisa ngokuqhubekayo. Uthe baxoxe nawo wonke amanyuvesi aqale ukubhalisa  izitshudeni ezizokwenza unyaka wokuqala kule nyanga ukuthi elule isikhathi sokubhalisa ngamasonto amabili ukuqinisekisa ukuthi izitshudeni ziyalithola ithuba lokubhalisa. Uthe bavumele namanyuvesi ekutheni athathe imali yokubhalisa kulezo zitshudeni ezizokwenza unyaka wokuqala ezisalinde izimpendulo eesikhwameni soxhaso ukuqinisekisa ukuthi azishiyeki ngaphandle nokuqinisekisa ukuthi amanyuvesi awemukeli isibalo sezitshudeni esingaphansi kwaleso okumele asemukele. Isikhulu esiphezulu enhlanganweni yamanyuvesi kuleli i- Universities of South Africa uSolwazi Ahmed Bawa, uthe inkulu imali ekweletwa izitshudeni ezikhungweni zemfundo ephakeme. “Amanyuvesi namakolishi akweletwa u- R10 billion okuyimali ebingasetshenziselwa ingqalasizinda, ukulungisa amanyuvesi nokwandiswa kwabasebenzi.  Sidinga indlela engalekelela izitshudeni lezi ezingakwazi ukuhlomula esikhwameni soxhaso sezitshudeni ukuqinisekisa ukuthi zonke izitshudeni ziyalithola ithuba lokufunda,”  kusho uBawa. 