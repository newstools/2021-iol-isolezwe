SEKUSUNGULWE ithimba eliyisipesheli elizophenya ngezigameko zokubulawa kwamakhosi nezinduna KwaZulu-Natal okubonakala kudla lubi. Lokhu kuvele esitatimendeni soMnyango wezokuBusa ngokuBambisana neziNdaba zoMdabu kulesi sifundazwe kulandela isigameko sakamuva sokusocongwa kweNkosi yaseMambuzane, eHowick, ngaseMgungundlovu, uManqoba Mkhize (38), edutshulwe nenduna yayo ena-58 besemotweni ngoMgqibelo. Ngokwalesi sitatimende, iNdlu yabaHoli boMdabu esifundazweni iholwa uSihlalo wayo iNkosi Phathisizwe Chiliza beyinomhlangano neziphathimandla zamaphoyisa ophiko lweSAPS, izolo. “Angu-23 amacala okubulawa kwabaholi bomdabu kule minyaka emithathu edlule. Awu-19 kuwona awokubulawa kwezinduna bese kuthi  amane awokubulawa kwamakhosi. Emhlanganweni kuvele ukuthi amacala ayisithupha kuwona avele asesenkantolo, elilodwa seliphothuliwe kanti angu-16 asaphenywa,” kubhalwe esitatimendeni. Sithe ngokungenelela kwalo mnyango neNdlu yabaHoli boMdabu, kujutshwe ithimba eliyisipesheli labaphenyi okuzoba yilona elithatha umsebenzi wokuphenya ngokubulawa kwabaholi bomdabu esifundazweni. Lo mnyango uthe unethemba lokuthi ababulali bazobanjwa baboshwe baphinde bagwetshwe. “Siyathemba ukuthi ukubulawa kwabaholi bomdabu kuzophela ngoba kunomthelela ongemuhle emphakathini owakhele izindawo zasemakhaya kuphinde kuthikameze nentuthuko,” sisho kanje. UNgqongqoshe walo mnyango esifundazweni, uMnuz Sipho Hlomuka  neNkosi uChiliza, ngoLwesibili bavakashele isigodlweni senkosi ukuyobhonga emswaneni.