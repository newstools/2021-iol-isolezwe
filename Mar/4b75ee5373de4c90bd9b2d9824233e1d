MBALI KHANYILE UMNDENI kamkhulu nomzukulu abaminze emasontweni amabili edlule ngesikhathi bekhuculula ibhuluho lomfula uThukela, eNkandla, ucela ukulekelelwa ngokufuniswa izidumbu zabo. Bakhala ngokwenzelwa phansi ngamaphoyisa. Umndeni uthe ucela usizo kunoma kungubani onesikebhe futhi ongakwazi ukusisebenzisa njengoba umatasatasa uthungatha uMnuz Hlomisimpi Smakade Magwaza ( 62), noLwandle Magwaza (8). UMnuz  Sdumo Magwaza oyilungu lomndeni, uthe ngenxa yokubona kudlula izinsuku amaphoyisa engazitholi izihlobo zabo, sebenqume ukuzibambela. “Siyavuka nsuku zonke siyobheka izidumbu namalungu omphakathi ngoba amaphoyisa asisawaboni ebathungatha. Inkinga esibhekene nayo wukungakwazi ukungena emfuleni ngenxa yokungabi naso isikebha. Yingakho sicela noma yimuphi uMsamariya onaso, ukuthi alekelele ukuze sikwazi ukudlula kulesi simo esisikhungethe,” kubeka uMnuz Sdumo Magwaza. Eqhuba ucele iziphathimandla ukuthi nazo zilekelele njengoba amaphoyisa ophiko lwezinja eMpangeni,  ebatshele ukuthi aseqedile ngomsebenzi wokucinga umkhulu nomzukulu wakhe. “Kuningi amaphoyisa acasha ngakho manje. Aqale asitshela ukuthi ngeke akwazi ukufaka isikebhe ngoba kunamatshe emfuleni njengoba esesitshela ukuthi asewuqedile umsebenzi wokubacinga,” kusho uMagwaza. Isolezwe libike ngalolu daba ngeledlule kanti kuthiwa umzukulu nomkhulu babehlangene namanye amalungu omphakathi ayekhuculula imfucuza kadoti ebhulohweni iNdondondwane, eliphakathi kwaseKranskop naseNkandla. ULwandle wezwakala esekhala efuna usizo waze wabonakala esengezansi komfula emuka. UMagwaza kubikwa ukuthi wagxuma emanzini wabamba uLwandle kodwa bagcina bemuka bobabili. Kushaye esokushicilela kusalindwe amaphoyisa ukuba aphawule. 