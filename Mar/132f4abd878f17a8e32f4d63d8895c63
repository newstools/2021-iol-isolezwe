KUZOCACA ngemva komhlangano wangoLwesithathu waseNdlunkulu kaZulu ukuthi ubani ozongena esihlalweni sobukhosi. Kulindeleke ukuthi lo mhlangano usingathelwe esigodlweni seSilo esisanda kutshalwa uGoodwill Zwelithini kaBhekuzulu KwaKhethomthandayo, KwaNongoma. UNdunankulu kaZulu, inkosi Mangosuthu Buthelezi, ithe ngoMgqibelo kube nomhlangano wasebukhosini esigodlweni. “Kudingidwe ngezinto eziningi ezahlukahlukene kufaka phakathi nodaba oluthinta incwadi yefa yeNgonyama. Kube sekuthathwa isinqumo sokuthi kubanjwe umhlangano ngoLwesithathu ekuseni nabameli beMbube,” kusho uButhelezi. Uthe kusami lapho okwamanje mayelana nezindaba ezithinta ubukhosi baKwaZulu, wathi eminye imininingwane izodalulwa ngemva kwalo mhlangano wakusasa. Ongangezwe Lakhe ukhothamele esibhedlela iNkosi Albert Luthuli Central Hospital, eThekwini entathakusa ngoMashi 12. NgoDisemba 3 kulo nyaka, besizoqeda iminyaka engu-50 sisesihlalweni sobukhosi. Sekube kuningi ukuqagela, kusukela Isilo sikhotheme, ngozongena ezicathulweni zaso. INdlunkulu ibingayithi vu leyo ngisho ikhuluma nabezindaba. Ngenkathi kunenkonzo yesikhumbuzo seSilo, udadewabo weSilo, uMntwana uThembi Ndlovu, wathi akaziwa ozongena esihlalweni sobukhosi bakaZulu, waziwa uMdali kuphela. Imithombo yabezindaba ibike ukuthi Isilo esisha kungenzeka kube uMntwana uMisuzulu ozalwa uNdlunkulu uMantfombi uMaDlamini Zulu wasesigodlweni KwaKhangelamankengana noma uMntwana uPhumzuzulu ozalwa nguNdlunkulu uBuhle kaMathe Zulu KwaDlamahlahla. 