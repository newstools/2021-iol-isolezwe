KUBOSHWE abantu ababili abatholakale nezibhamu ezingekho emthethweni, nabangu-16 ngamacala okutholakala nezidakamizwa, impahla eyebiwe nengumbombayi enkabeni yedolobha eThekwini ngoLwesihlanu. Kukhokhiswe inhlawulo abadayisi abangu-32 abangenazo izimvume zokudayisa, ukushaya indiva imiyalelo yamaphoyisa namanye amacala. Abasolwa kulindeleke ukuthi bavela eNkantolo yeMantshi eThekwini namuhla. Amaphoyisa abephume inqina ekhuculula ukungcola nobugebengu kuleli dolobha ngaphansi komkhankaso i-Operation Vala. Kusuke isidumo ngenkathi abadayisi basematafuleni angaphandle kwenxanxathela yezitolo iWorkshop, begoloza ukuvezela amaphoyisa  izimvume zokudayisa kule ndawo ngoLwesihlanu. Iningi lalaba bantu alinazo izimvume zokudayisa, langena ngodli kule ndawo ngo-Okthoba nyakenye likhipha ngoshova abokufika abase bedayise iminyaka. Bavele baqoqana baba baningi ndawonye, bacula bakhuza neziqubulo okuphethe ngokuthi zingathathwa izimpahla zabo. Ukuthathwa kwempahla yomdayisi uNksz Ethel Mchakuva waseNtuzuma ikhona okugovuze labantu. UNksz Mchakuva uthe useyilinde isikhathi eside imvume ekubeni wayesuswe endaweni ayehweba kuyona ngokusemthethweni. UNkk Nomathemba Masuku waseNewlands West, uthe akanayo imvume futhi akayindawo. Uthe ungumfelokazi, wondla izingane ezine ngemali ayithola ngetafula. Ugcizelele wathi akamukelekile umdayisi ongowokufika kuleya ndawo. “Uma uhulumeni efuna siphinde simvotele akakhiphe abadayisi bokufika lana bese esinika imvume esingakaze sibe nazo. Salwa sakhumula izikhindi zangaphansi efuna ukusikhipha amaphoyisa ekuqaleni,” kusho uNkk Masuku Amaphoyisa eSAPS nakaMasipala weTheku, abasebenzi beminyango kahulumeni nabaMasipala weTheku bahambele eWorkshop nebamba likaNgqongqoshe wezokuThutha, ukuPhepha nokuXhunyaniswa koMphakathi, uMnuz Kwazi Mshengu nebamba likaKhomishana wamaPhoyisa KwaZulu-Natal, uMajor General Thulani Gonya. Ukubhekana ngeziqu zamehlo kwabokufika nabakuleli kubangwa izindawo zokudayisa kulethe uMshengu noGonya kule ndawo bezobhula umlilo. Bebesebenza ngaphansi komkhankaso i-Operation Vala oqinisekisa ukuthi uyalandelwa umthetho futhi kuqiniswa ezokuphepha. “Silapha sizokhuculula ukungcola ezitaladini zaseThekwini. Sizoqhubeka kuze kube wonke umuntu odayisayo eThekwini unemvume kanjalo nomhlali wasemaflethini unakho okufanele,” kusho uMshengu. UGonya uthe basemkhankasweni wokunciphisa umhlaba wezigebengu, baqinise ezokuphepha futhi baqinisekise umthetho uyalandelwa. UMnuz Mluleki Mntungwa ongumkhulumeli weMeya yeTheku, uMnuz Mxolisi Kaunda, uthe akekho ovumeleke ukuthi adayise ngaphandle kwemvume. Ibamba lemenenja yeTheku, uMnuz Sipho Cele, uthe kunesibalo esithile sabantu abagunyazwe ukuhweba eWorkshop. UCele uthe abakwazi ukuseqa lesi sibalo futhi akuwona wonke umuntu ofake isicelo sokuthola imvume esiyogunyazwa. Uthe amaphoyisa abo noma aweSAPS ayaye aqinisekise ukuthi uyalandelwa umthetho. 