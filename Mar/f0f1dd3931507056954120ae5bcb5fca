UGQUGQUZELA amadoda ukuba angazilahli izingane zawo owesilisa onezingane ezingu-24 wasoKhahlambeni, KwaMaphumulo, nathi ufisa bonke abesilisa banakekele izingane zabo noma ngabe bazithola ngaphandle komshado. UMnuz Bonginkosi Bongani Dludla (60), oshadelwe amakhosikazi amathathu, uthe wenza isiqiniseko ukuthi zonke izingane zakhe zithola uthando olufanele futhi uzinakekela zonke ngokulingana. Ekhuluma neSolezwe,  uthe kuyisibusiso esikhulu ukuba nalezi zingane futhi usafuna ukuba nezinye. “Ingane yami endala ineminyaka engu-32, encane izoba neminyaka emibili. Zizonke eziphilayo zingu-24. Empeleni nje uma ungabalwa nabazalwa bethule, kodwa baqanjwa amagama cishe zingu-31 zizonke. Ngiwumuntu okukhonzile ukuba nomndeni omkhulu. Kusemqoka ukuthi uma uthole umntwana umnakekele. Angihambisani nhlobo nalaba bantu besilisa abakhulelisayo bese bayakhohlwa izingane zabo. Izingane zami ngizinakekela ngokufana, ngizithanda ngokufana,” kusho uDludla. UDludla usincomile isithembu, wathi kodwa onaso kumele akwazi ukusiphatha ngendlela. “Uyabona nje, zonke lezi zingane ngizithole kubantu besifazane abayisithupha. Ngishade abathathu manje, abanye ngisezinhlelweni zokubashada. Uma ufuna izingane kumele ukwazi ukuzimela, umele nonina bazo. Singamadoda kumele sifundisane futhi sikugqugquzele ukumela imindeni yethu. Kungabi khona ingane ekhala ngokuthi ayinaye uyise kodwa ebe esaphila,” kusho uDludla. Uthe impela uyaqonda ukuthi ukudla kuyabiza kodwa uthe uzondla zinyanga zonke izingane zakhe. “Ngiwumuntu oziphilisa ngebhizinisi, nginesitolo. Ngivuka ngo-5 ekuseni ngiyosebenzela izingane zami ukuze zidle. Ngisebenza kanzima zonke izinsuku,” kusho yena. Ebuzwa imfihlo yakhe ngokukwazi ukukhulisa zonke lezi zingane uthe: “Imfihlo yokukhulisa izingane ukuba uzifundise umthetho wasekhaya, zizazi ukuthi zifunani empilweni, zingahambi zilalela okwenziwa kweminye imizi. Ngiyathanda kakhulu ukuba izingane zami zizwane, yingakho nje ngizihlanganisa ndawonye. Ngimele nokuthi zonke zithole imfundo, ziye esikoleni,” kusho uDludla. Indodana endala kaDludla, uHalalisani (32), oyiwele noHalalisile, uthe uyaziqhenya ngendlela uyise abakhulisa ngayo. “Ubaba ukhonze ukuba sihlangane siyizingane zandawonye, nokuthi omama bethu uyabasondeza eduze. Uma etholisa umuntu wesifazane ingane, uyamshada. Ngaleyo ndlela sihlezi siwumndeni owodwa. Kumnandi nje siwumndeni omkhulu,” kusho uHalalisani. Uthe abafana bangu-11 namantombazane angu-13. 