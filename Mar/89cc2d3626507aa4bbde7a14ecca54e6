INHLANGANO eyenza ucwaningo ngokunyuka kokudla, iPietermaritzburg Economic Justice & Dignity Group (PMBEJD), iveze ukuthi igilosa yomndeni omkhulu yehle ngoR50.03 ngoFebhuwari yaba wuR4 001.17, isuka ku-R4 051, 20 ngoJanuwari. Yize igilosa yehlile kodwa uMnuz Mervyn Abrahams, obhekelele ukusebenza kwePMBEJD, uthe abantu basazothwala kanzima ngenxa yokwenyuka kukaphethroli nogesi. Ucwaningo lwegilosa lwenziwe ezitolo eziwu-44 ezidayisa ukudla nasemabhusha awu-30 eGoli, eThekwini, eMtubatuba, eCape Town, eMgungundlovu naseSpringbok eNothern Cape. U-Abrahams uthe igilosa iyaqala ukwehla kule nyanga kwazise ibinyuka nyanga zonke ngonyaka odlule kuze kube wuJanuwari. Uveze ukuthi izitolo ezibhekelela abampofu ziye zibe nezipesheli zenze namaqoqo okudla okuphekwa njalo ukuze abantu bangalambi. “Amaveji ehlile yingakho sibona umehluko kaR50 kwigilosa kaFebhuwari kodwa silindele ukuthi ukudla kubuye kunyuke. Phela uphethroli nodizili uyanyuka okusho ukuthi izindleko zabalimi nezokuthutha ukudla zizonyuka. Kuzongena nentela ka-woyela ewu-27 wamasenti maduze bese nogesi unyuka ngo-15.63%. Abantu basazothwala kanzima,” kusho Mnuz Abrahams. Uthe ne-national minimum wage ewuR3 321.60 ayisizi ngoba iphelela kwizindleko zokugibela, ezikagesi ezizonyuka ngoR101.20 bese kuba wukudla. Ucele uhulumeni ukuthi anyuse isibonelelo sezingane okungenani sibe wuR585 ngenyanga, hhayi uR460 ngoba ukudla okunomsoco kwengane eyodwa kubiza uR710.75 ngenyanga. Uzwakalise ukukhathazeka ngochatha ofakwe wuNgqongqoshe weziMali uMnuz Tito Mboweni, empeshenini yabadala esho nokuthi yibona ababuye bondle imindeni kwazise inqwaba yabantu bakuleli abasebenzi. “Sidinga uhulumeni ozoza namasu amasha okuxazulula izinkinga zabantu bakuleli. UNgqongqoshe weziMali kufanele abhekele abampofu, uma ehluleka wukwenza lokhu makehle, anikeze abanye abantu ithuba. Abantu baseNingizimu Afrika bathwele kanzima, impilo iyabiza kanti negebe phakathi kwabampofu nabacebile likhula ngesivinini,” kusho u-Abrahams.