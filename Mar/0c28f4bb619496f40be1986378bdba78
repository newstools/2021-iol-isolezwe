INHLANGANO iJacob Zuma Foundation isole uSihlalo weKhomishini ephenya ngokuLawulwa koMbuso yiDlanzane, uJaji Raymond Zondo, ngokusebenzisa amandla esikhundla sakhe ukuze kuboshwe uZuma. Isitatimende esithunyelwe ile nhlangano, sithe akukwazi ukuthi uZondo angathi uZuma akaboshwe iminyaka emibili ekubeni umthetho ka-1947 ukhuluma ngokuthi umuntu angaboshwa izinyanga eziyisithupha ngokungayi kothula ubufakazi ekubeni kunencwadi emyalela ukuthi aye kofakaza kwikhomishini. “Kuyacaca ukuthi kushintshwa imithetho ukuze kuliwe noZuma njengoba nohulumeni wobandlululo wenza wakha umthetho kaSobukwe, owawulwa naye.” UZuma akazange afike ezothula ubufakazi kwikhomishini ngenyanga edlule okusho ukuthi akazange ahloniphe nencwadi eyayimyalela ukuthi ayofakaza emuva kokuba iNkantolo yoMthethosisekelo ithe akayihloniphe. Le nhlangano ithe uZondo uyawuziba umthetho nendlela okumele usebenze ngayo ukuze aqinisekise ukuthi ikhomishini ithola uZuma enecala. Iphethe ngokuthi: “Siyoyicela ivuthiwe.” 