I-SOUTH African National Blood Service (SANBS) iqale umkhankaso wokugqugquzela abantu ukunikela ngegazi obizwa nge#NoStereotypes. Lo mkhankaso uhlose ukukhombisa abantu ukuthi noma wubani uyalidinga igazi njengoba kwisikhangiso kuvela abantu abahlukene okuvamise ukuthi bahlulelelwe ngendlela ababukwa ngayo. Lo mkhankaso wethulwe ngokusemthethweni ngesonto eledlule ezinkundleni zokuxhumana ezehlukene. Kwi-video ye#NoStereotypes, kubonakala owesilisa onenqwaba yama-tatoo oveza ukuthi akakaze aye ejele kodwa abantu abaningi baye bazitshele ukuthi ubuya khona uma bebona ama-tatoo akhe. Kukhona oyisitabane, umlungu othi useshayele amatekisi isikhathi eside, umlimi omhlophe, owesifazane okhuluphele, owesilisa onama-dreadlocks nowokufika kuleli. Isikhulu seSANBS, uMnuz Ravi Reddy, sithe sekuyisikhathi sokuthi abantu baseNingizimu Afrika bamukelane ngendlela abayiyona. “Umkhankaso i#NoStereotypes uhlose ukukhombisa abantu ukuthi sonke sineqhaza esingalidlala ekuhlengeni impilo, ngokunikela ngegazi. Sikhombisa abantu abahlukene abavolontiyayo basinikelele ngegazi. Ukunikela ngegazi kubalulekile ngoba kuhlenga impilo yezigidi zabantu. Sonke kufanele sibe yingxenye yalo mkhankaso, sihlenge impilo yabantu,” kusho uReddy. Ukhumbuze abantu ukuthi usopolitiki wase-United States ongasekho, uMnuz Ed Koch, wathi ukwahlulelwa kwabantu ngenxa yokuthi bahlukile kuyaphela uma kucaca ukuthi ziningi izinkinga zomhlaba. Ngakho kubalulekile ukuthi singahluleli abantu ngendlela ababukeka ngayo bese sizitshela ukuthi bawuhlobo oluthile ngoba lokho kubhedisa izinto. UReddy uthe umuntu oyedwa onikela ngegazi uhlenga impilo yabantu abathathu abasuke belidinga ngoba begula noma behlelwe yisimo esithile. Uphethe ngokucela wonke umuntu ukuba anikele ngegazi ngoba libalulekile. 