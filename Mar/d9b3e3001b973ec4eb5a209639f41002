ABAPHATHI be-Unisa eThekwini basabonisana ngezinkinga eziphakanyiswe yizitshudeni ezithinta lesi sikhungo. NgoLwesihlanu, iSouth African Student Congress (Sasco), yahambisa uhla lwezikhalazo kubaphathi be-Unisa KwaZulu-Natal, ifuna ukuthi inyuvesi ingasheshi ukuvala uhlelo lokubhalisa ngoba isikhwama esixhasa izitshudeni ngemali yokufunda iNSFSAS, sisenza uhlelo lokukhokhela izitshudeni nokunye. UMnuz Mahlomula Hlabisa, uNobhala weSasco kulesi sikhungo, uthe iNSFAS isacubungula imiphumela yazo zonke izitshudeni ezikhokhelayo ngoba kwezinye izikhungo unyaka wokufunda ukapakele kulo nyaka, manje i-Unisa ibeke usuku oluseduze lokuvala ukubhalisa kwezitshudeni. Uthe bafuna ukubhalisela ukufunda kuvalwe ngoMashi 26, esikhundleni sikaMashi 12. "I-NSFSAS ibheka izitshudeni zonke, hhayi ezase-Unisa kuphela. Amanye amanyuvesi azoqala ngo-Ephreli ukufunda ngoba unyaka wokufunda u-2020 ukapakele ku-2021, ngakho asikho isidingo sokuthi i-Unisa isheshe ivale ukubhalisa ngoba lokho kusho ukuthi abanye abafundi bazosala ngaphandle," kuchaza uHlabisa. Okunye okufunwa yiSasco, ukuthi i-Unisa ibe nelinye ibhilidi elizosetshenziselwa ukufunda ngoba elinye ebelisetshenziswa lasha manje kuminyene kuleli elisetshenziswayo. “Sifuna i-Unisa isinikeze idata zinyanga zonke ngoba sekufundwa online, ingasiniki uma sekubhalwa izivivinyo kuphela,” kusho uNobhala weSasco. UMnuz Siyabonga Seme okhulumela i-Unisa KwaZulu-Natal, uthe balutholile uhla lwezikhalo kodwa bathe uma belucubungula babona ukuthi izinkinga ezibhalwe kulo zidinga ukulungiswa yinhlokohhovisi, hhayi ihhovisi lesifundazwe. “Njengamanje sisabonisana nenhlokohhovisi ukuthi lezi zinto zingalungiswa kanjani. Okunye nje izitshudeni ezikhala ngakho ukuthi abebefundela izitifiketi zezemfundo abakwazi ukubhalisela unyaka wokuqala. Lokho kwenziwe ukuthi uNgqongqoshe weMfundo ePhakeme, iSayensi nobuChwepheshe kuleli, ukhiphe umyalelo wokuthi kumele lesi sikhungo sehlise inamba yezitshudeni ezibhalisele unyaka wokuqala ngo-20 000. Lokho kuthinta inhlokohhovisi,” kusho yena. Uthe okwamanje akuphazamisekile ukusebenza kwale nyuvesi ngoba izinto eziningi zenziwa online yize izitshudeni zike zazama ukuvala inyuvesi.