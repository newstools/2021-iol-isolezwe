UKUBHUKUDA kwezwe ezikweletwini kanye nesimo somnotho esintengantengayo sekuholele ekutheni kuncishiswe ngezigidi zamaRandi isabelo semali yaKwaZulu-Natal. Isabelo semali saKwaZulu-Natal sizoncishiswa ngemali engaphezu kukaR16 billion eminyakeni yezezimali emibili njengeminye yemizamo yokunciphisa isikweletu esiphezulu sezwe. Lokhu kudalulwe uNgqongqoshe wezeziMali esifundazweni, uNkk Nomusa Dube-Ncube, owethule isabelomali esiShayamthetho saKwaZulu-Natal, izolo. UNkk Dube-Ncube uthe isabelomali sesifundazwe sizoncishiswa ngoR7.5 billion kulo nyaka wezezimali, bese sinciphiswa ngoR9.2 billion ngonyaka wezezimali olandelayo. Uhulumeni wesifundazwe uthi nakuba uzozama ngazo zonke izindlela ukuthi lokhu kuncishiswa kwesabelomali kungaphazamisi intuthuko, uxwayise ngokuthi lokhu kuzokuba umqansa. Iningi lale mali okuncishiswe ngayo isabelomali, imali obekufanele kukhushulelwe ngayo abasebenzi bakahulumeni amaholo njengoba uhulumeni uthi akukho msebenzi ozokhushulelwa umholo kule minyaka yezezimali emibili. Uhulumeni wesifundazwe uzophinde ungazivali izikhala zemisebenzi obona sengathi azibalulekile kakhulu. UNkk Dube-Ncube uthe iminyango kahulumeni yesifundazwe idonswe ngendlebe ukuba inganciphisi imali ebhekelele ukuhambiswa kwezidingo. “Njengoba isabelomali sesifundazwe silokhu sincishiswa iminyaka ilandelana, sikuthola kunzima ukuba singayinciphisi imali yokuhanjiswa kwezidingo. “Kepha ke yonke iminyango sesiyitshelile ukuba iqale ngokunciphisa lapho  kungeke khona kuthikameze ukuhanjiswa kwezidingo, sebengathinta nje khona uma kuwukuthi akusekho lapho abanganciphisa khona.” UNkk Dube-Ncube uthe nakuba isabelomali sesifundazwe sincishisiwe, kepha uMnyango wezeMpilo kulesi sifundazwe uzohlomula ngezinye izigidi zokulwa nokusabalala kobhubhane iCorona. Lo mnyango uzophinde unikezwe uR1.6 billion ukuze uqhubeke nemizamo yawo yokulwa nobhubhane iCorona. Ngonyaka owedlule lo mnyango wanikezwa uR8 billion ngesikhathi kubheduka lolu bhubhane. Lo mnyango uphinde wathola imali engaphezulu kukaR500 million kwiminyaka yezezimali emibili elandelayo, ukuze usabalalise umgomo weCovid-19. Njengoba kungumnyango kazwelonke othenga umgomo, lo mnyango esifundazweni wabelwe uR302 million kanye noR181 million ngokwahlukana kweminyaka yezezimali ezayo ukuze uzokhokhela izindleko zokugcina kanye nokusabalalisa umgomo. Sesisonke isabelo esitholwe ilo mnyango, uR48.4 billion, okuyisabelo esingesesibili ngobukhulu. UMnyango wezeMfundo yiwo othole isabelo esikhulu kunayo yonke iminyango, wahlomula ngoR53.2 billion, kwathi uMnyango wezokuThutha, ukuPhepha nokuXhunyaniswa koMphakathi, wona wathola uR11.6 billion.  Eminye iminyango yabelwe kanje: Umnyango wezokuHlaliswa kwaBantu R3.6 billion Umnyango wezokuThuthukiswa koMphakathi R3.7 billion Umnyango wezokuThuthukiswa koMnotho, ezokuVakasha kanye nezeMvelo R3.3 billion Umnyango wezoLimo kanye nokuThuthukiswa kweziNdawo zaseMakhaya R2.5 billion Umnyango wezokuBusa ngokuBambisana kanye neziNdaba zoMdabu R1.7 billion Umnyango weMisebenzi yoMphakathi R1.6 billion Umnyango wezaMasiko kanye namaCiko R1.002 billion Ihhovisi likaNdunankulu R802 million Umnyango kaMgcinimafa R653 million IsiShayamthetho sesifundazwe R627 million Umnyango wezeMidlalo R475 million Umnyango wezokuPhepha kanye nokuXhumaniswa koMphakathi R233 million  