PHILI MJOLI , MONIQUE VANEK, JANICE KEW  noPAUL VECCHIATTO KUBUKEKA sengathi iNingizimu Afrika izohluleka ukugoma abasebenzi bezempilo abangu-1.5 million, ukuze bavikeleke kwiCovi-d19 ekupheleni kwale nyanga. Inhlangano yezempilo emhlabeni, iWorld Health Organisation (WHO), iyalele ohulumeni bamazwe ukuthi bagome bonke abasebenzi bezempilo ezinsukwini zokuqala eziwu-100 zokuqala zalo nyaka. Iphini likaNgqongqoshe wezeMpilo kuleli, uDkt Joe Phaahla, lithe imigomo ekhona ayenele ukuthi kungagonywa lesi sibalo. UPhaahla usho kanje ngenkathi ekhuluma nezazi zomthetho, kusetshenziswa ezobuchwepheshe ngoLwesihlanu. Uthe iNingizimu Afrika i-ode imigomo ekhiqizwe yiJohnson&Johnson engu-11 million, kanti engu-20 million ikhiqizwa yiPfizer futhi kulindwe eminye ethengwe ngaphansi kohlelo lokuthenga ngokuhlanganyela olwenziwe yiWHO, iCOVAX neminye e-odwe ngokuhlanganyela ngamazwe ase-Afrika, yonke ngeke ifike masinyane njengoba uhulumeni ebefisa. "Kulindeleke ukuthi ekupheleni kukaMashi kube sekugonywe abasebenzi bakahulumeni abangu-700. Imigomo yakwaPfizer neyakwaJohnson siyilindele kodwa sisilele emuva. Siyethemba ukuthi isimo sizogcina sibuyele esimeni uma kungenzeka imigomo isheshe itholakala,"  kusho uPhaahla. Imigomo yeCovid-19 iyashoda emhlabeni wonke ngenxa yokuthi amazwe acebile athenga kuqala. Bangaphezulu kuka-100 000 abasebenzi bezempilo asebegonyiwe kuleli. Uhulumeni ufuna kugonywe abantu abangu-40 million ngasekupheleni konyaka ukuze kuvikeleke bonke abantu. Iphini lomqondisi womnyango wezempilo kuleli uDkt Anban Pillay, lithe ukugonywa kwabasebenzi bezempilo kulindeleke ukuthi kuphele maphakathi no-Ephreli, abanye abasengcupheni yokuthola iCovid-19 bazogonywa ngasekuqaleni kukaMeyi. "Indlela esigoma ngayo manje yileyo evumelana nohlelo locwaningo imigomo esiyithola ngalo. Uma sesiphumile ohlelweni locwaningo sizokwazi ukugoma abantu abaningi ngendlela esifisa ngayo,"  kusho uPillay. USolwazi Glenda Gray, umengameli we South African Medical Research Council (SAMRC ), obhekelele umgomo wakwaJ&J kuleli, uthe luyathuthukiswa uhlelo lokulethwa  komgomo.