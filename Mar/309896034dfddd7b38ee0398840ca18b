OKLEBE babophe amakhansela amathathu kaMasipala weTheku ngoLwesine, ngecala lokukhwabanisa imali yethenda yokuqoqa udoti eyadla uR430 million. La makhansela abhekene necala lokukhwabanisa, inkohlakalo nokutshintshana ngemali ngendlela engekho emthethweni. Ukuboshwa kwawo kukhuphula isibalo sabathinteka kuleli cala njengoba sebewu-20. Kukhona nowayeyoMeya yeTheku uNkk Zandile Gumede, imenenja kamasipala uMnuz Sipho Nzuza nomkakhe uNkk Bagcinile Nzuza, izikhulu zedolobha, amakhansela nosonkontileka. Kulindeleke ukuthi icala libuyele enkantolo ngoLwesibili. NgoDisemba nyakenye uMbuso uyalelwe yimantshi ukuthi ubuye usuliphothulile uphenyo lwawo nohlu lwamacala athweswe abasolwa, kungenjalo lilengela eweni lokuchithwa yinkantolo icala. Okhulumela oKlebe kuzwelonke, uColonel Katlego Mogale uthe abasolwa baboshwe ithimba labo leNational Clean Audit kanti bavele enkantolo yamacala emali eThekwini namuhla ekuseni. UCol. Mogale uthe amakhansela aboshiwe aneminyaka ephakathi kuka-44 no-47 ayingxenye yophenyo oluqhubekayo ngezinsolo zenkohlakalo kuMasipala weTheku. Kusolakala ukuthi amakhansela ayingxenye yophenyo oluthinta ukukhwabanisa nenkohlakalo yethenda kadoti eThekwini ophikweni iDurban Solid Waste. 