KHULEKANI MASEKO noNKOSIKHONA CELE ASIVUMI ukusuka emqondweni wakhe  isithombe sokubulawa kukamfowabo obeyikhansela le- IFP kuMasipala waseMandeni,   obone edutshulwa phambi kwakhe ephuma esitolo kwaSqumbe, eMandeni ngoLwesihlanu. UMnuz David Mdletshe umfowabo omncane kaMnuz Sbani  Mdletshe (71) okuthiwa udutshulwe ngamadoda angaziwa ngesikhathi ehla emotweni yakhe engena esitolo eyothenga okuthile, uthi kusenzima ukukholwa ukuthi umfowabo ubulawe ngalolu hlobo. “Sigqemeke udume lwengozi ngokudlula emhlabeni kukamfowethu. Ikhanda lami lisazula uma ngicabanga ngalesi sigameko,”  kubalisa uDavid. Uthe bekusemini kwabha ngabo-11 ngesikhathi amadoda amathathu  evulela ngenhlamvu emdubula ngaphambi kokuthi angene emotweni ashaye achithe. Uveze ukuthi ngesikhathi umfowabo edutshulwa, bekukhona  indodana yakhe encane emotweni nayo esesibhedlela ngenxa yokulimala njengoba eveze ukuthi inamanxeba amabili okudutshulwa kodwa iyelulama. Umfowabo umchaze njengomuntu obewumholi obeka eqhulwini abantu abaholayo ngaso sonke isikhathi, waveza ukuthi kusenzima kubona njengomndeni ukwamukela ukuthi akasekho kwazise lo mshophi ubehle ngaphezulu kungekho obekulindele ukuthi kuzokwenzeka. Kuthiwa umufi ushonele endaweni yesigameko. UNobhala we-IFP esifundeni Ilembe uMnuz Makhosonke Ntuli, uthe leli qembu lilahlekelwe umholi obezinikele emsebenzini wakhe. “Sifisa ukudlulisa amazwi enduduzo emndenini naseqenjinii i-IFP.  Siyakugxeka ukubulawa kwamakhansela ngale ndlela ikakhulu njengoba sibheke okhethweni lohulumeni basekhaya,” kusho uNtuli. Okhulumela amaphoyisa KwaZulu-Natal uBrigadier Jay Naicker uthe amaphoyisa aseMandeni aphenya icala lokubulala. “Abasolwa babaleka ngemoto endaweni yesigameko eyagcina itholwe ishiywe eMangethe.  Uphenyo luveza ukuthi imoto yayintshontshwe eBellair,”  kusho Naicker. 