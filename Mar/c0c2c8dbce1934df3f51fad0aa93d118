KWABIKEZELWA wumphrofethikazi ngonyaka owandulela esazalwa ngawo, ukuzalwa kweSilo esikhotheme Inkosi Goodwill Zwelithini kaBhekuzulu. Lokhu kuvele emlandweni ngeMbube oshicilelwe uMntwana Thulani Zulu ekhasini lakhe ku-Facebook. UMdlokombane (72) ubeyindlalifa yeSilo sakwaKhethomthandayo uBhekuzulu kaSolomon esimthole  kuNdlunkulu wesibili, uThomozile Gezangani Ndwandwe ngo-1948. Kuthiwa umphrofethikazi wakwaMagasela wafika esigodlweni kwaDlamahlahla ngo-1947 evela eGauteng wabikezela ukuthi uNdlunkulu uThomozile uzothola umntwana kodwa kwakungamele amphathe noma amncelise. Kuthiwa lo mphrofethikazi waboniswa uNdlunkulu okaMpahleni waseMatshalini ukuthi wuye owayezoba wumzanyane akhulise iMbube, okuvela ukuthi lokhu kwashaqisa abaningi endlunkulu ngoba undlunkulu owakhethwa ukukhulisa umntwana wayewumuntu owayesephila namahlalakhona, impilo yakhe intekenteke kanti  kuthiwa wakhothama ngemuva kokugcotshwa kukaMdlokombane  ngo-1971. Izindaba zefu elimnyama eligubuzele uZulu, zimenyezelwe ngokusemthethweni  wuNdunankulu kaZulu umntwana uMangosuthu Buthelezi ngoLwesihlanu, okushiye indlunkulu nesizwe sonke silila. BekuyiNgonyama yesishiyagalombili ukubusa isizwe samaZulu selokhu sabunjwa yiSilo saKwaDukuza, uShaka Zulu phakathi kweminyaka u-1816  no-1828. IMbube yinkosi yesibili emhlabeni jikelele ukubusa isikhathi eside njengoba isihlale esihlalweni iminyaka engu-49 ilandela ngemuva iNdlovukazi yamaNgisi.   ISilo sigcotshwe ngokusemthethweni ngoDisemba ka-1971 ngemuva kokukhothama kukayise, owakhothama ngo-1968.  Emuva kokukhothama kweSilo uBhekuzulu, oNgangezwe kuthiwa wathukuswa eSt Helena iminyaka emithathu. Isihlalo safudunyezwa wuyise omncane uMntwana u-Israel Mcwayizeni kaSolomon ongasekho, wabuya eseneminyaka engu-21 ukuzothatha isihlalo sobukhosi. Ngesikhathi sokubusa kwayo, iMbube igqugquzele isiko lokuhlolwa kwezintombi njengoba kunomgubho waminyaka yonke, obizwa ngoMkhosi Womhlanga, oba  sesigodlweni eNyokeni. Sabuyisa noMkhosi wokweShwama, lapho amabutho ebulala inkunzi yenkomo ngokuyisonta intamo. Kuthe ngo- 2009 abalwelwa amalungelo ezilwane baphikisa leli siko, beveza ukuthi izilwane zibulawa ngesihluku kodwa ngo-2018 laphinde lenziwa. Ngo-2009 siphumele obala iSilo sanxenxa abesilisa ukuthi basoke, kusetshenziswe izindlela zokusoka eziphephile ezigqugquzelwa aboMnyango wezeMpilo. NgoJanuwari 2012 ngesikhathi sikhuluma emgubheni  ka-133 weMpi yaseSandlwana,  iSilo saphumela obala sagxeka ukuthandana kwabantu bobulili bunye, okwagxekwa yizinhlangano ezabathandana nobulili obufanayo nenhlangano elwela amalungelo abantu. INdlunkulu kaZulu yaveza ukuthi isitatimende soNgangezwe sahumusheka ngokungesikhona njengoba wayeqonde ukuveza ukukhathazeka kwakhe ngezigameko zokuhlukumeza ngokocansi kubalwa nabahlukumezekayo abakulolu hlobo lothando. IKhomishini yamaLungelo Abantu kuleli ngo- 2016, yagxeka iSilo Samabandla ngesitatimende esasenza emcimbini owawusoPhongolo ngo-2015 ngesikhathi  sithi abokufika mababuyele emazweni akubo, okwahumesheka kwabaningi njengokuphaka impi. Kodwa iSilo sagcizelela ukuthi asikaze sisho ukuthi mabahlaselwe, sasiveza ukuthi abakuleli ngokungemthetho mababuyiselwe kwelakubo ngoba bafike bangaziphathi kahle kuleli. OkaBhushobukhali uhlonishwe ngeziqu zobudokotela yi- University of Zululand ngo-1994 emkhakheni othinta ezolimo. Ngo-1999 uphinde wahlonishwa ngeziqu ezifanayo kwezomthetho yiCoker College of South Carolina. Ngo-2011 wagcotshwa waba yiShansela e-ML Sultan Technikon KwaZulu-Natal. Ube wuShansela wophiko olukuleli  lwenyuvesi yase-USA, iNewport University.  Incwadi ngempilo yeSilo ethi; King of Goodwill  yashicilelwa ngo-2003. ISilo sakhuluma engqungqutheleni yamabandla, i-Synagogue of all Nations eLagos, eNigeria ngo-2004 ngokubaluleka kokuhwebelana noxolo. Besingomunye wabaholi abebephumela obala ngokubuyiselwa komhlaba kubantu abamnyama, besihleze sibeka eqhulwini ukubaluleka kwemfundo entsheni yakuleli. Sishiye emhlabeni ondlunkulu abayisithupha okuwuSibongile, uMaDlamini wasesigodlweni KwaKhethomthandayo, uBuhle KaMathe wasesigodlweni KwaDlamahlahla, uMantfombi Dlamini wasesigodlweni KwaKhangelamankengane, uThandekile Ndlovu wasesigodlweni KwaLinduzulu, uNompumelelo Mchiza wasesigodlweni eNyokeni noZola Zelusiwe Mafu. ISilo besibusela esigodlweni oSuthu. ISilo sinamazinyane angu-27. Ukukhothama koNgangezwe kwandulelwe ukusocongwa kwezinyane laso uMntwana uLethukuthula okhothame ngoNovemba nyakenye. Ubengomunye wamadodana eSilo amadala. 