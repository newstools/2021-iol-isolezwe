KUYAQHUBEKA ukuqagela ngozovala isikhundla sikangqongqoshe wezokuThutha, ukuPhepha nokuXhumana koMphakathi KwaZulu-Natal. I-ANC KwaZulu-Natal ithi angase amenyezelwe ngaphambi kokuphela kwaleli sonto ozoqokelwa kulesi sikhundla esavuleka maphakathi noJanuwari, ngesikhathi kushona uMnuz Bheki Ntuli, obengungqongqoshe walo mnyango. Nakuba emaningi amagama ake asikazwa kulesikhundla, kepha mabili abukeka eyizimfivilithi zokuqokelwa kusona. Igama likangqongqoshe wezeMfundo esifundazweni, uMnuz Kwazi Mshengu, lingelinye lalawo ahamba phambili. UMshengu uncelisa amawele njengoba kunguye obambe okwesikhashana kulesikhundla esashiywa uNtuli. Imithombo engaphakathi kwi-ANC iveze ukuthi kunalabo abafuna ukuthi uMshengu asale esewubamba unomphela lo mnyango, bese kuthi usomlomo wesiShayamthetho sesifundazwe, uNksz Nontembeko Boyce, yena aqokelwe kwesikangqongqoshe wezeMfundo. Kubuye kuvele igama likaMnuz Super Zuma, emagameni alabo abangase baqokelwe kulesikhundla. UZuma unguSotswebhu omkhulu esiShayamthetho sesifundazwe kanti futhi uke waba unobhala we-ANC esifundazweni. “Njengamanje kunalokho kuphikisana okukhona ngokuthi ubani okufanele akhethwe. Kodwa kona ekugcineni kuzokuba phakathi kukaMshengu noma uSuper (Zuma),” kulandisa umthombo. Ukuhlala isikhathi eside engaqokiwe ungqongqoshe walo mnyango sekulethe ukukhathazeka ezinhlakeni ezahlukene. Kusolwa umbango wangaphakathi kwi-ANC ngokuhluleka kobuholi ukusheshe bufike esivumelwaneni. Ngesonto elidlule i-IFP ithe kuyakhathaza ukungasheshe kuqokwe kukangqongqoshe ozongena kulesikhala njengoba ithe uyadingeka ngokushesha ungqongqoshe  ukuze abhekane nobugebengu obudlangile esifundazweni. Umholi waleli qembu eliphikisayo esiShayamthetho, uMnuz Velenkosini Hlabisa, uthe isenzo sikandunankulu asikhombisi ukuzibophezela ekulweni nobugebengu. “Sekuphele izinsuku ezingaphezu kwezingu-42 kwavuleka lesikhala, undunankulu akakwazi namanje ukusivala ngenxa yokuthi umbango wangaphakathi kwi-ANC uyahluleka ukuwulawula.” Okhulumela i-ANC KwaZulu-Natal uMnuz Nhlakanipho Ntombela, ukuphikisile ukuthi ukungavumelani ngozoqokelwa kulesikhundla ikhona osekwenze ukuthi kuthathe isikhathi eside ukuba kuqokwe ungqongqoshe. “Umthetho we-ANC ukubeka kucace ukuthi undunankulu unelungelo lokuqoka ungqongqoshe. Kepha kwi-ANC kuba khona ukubonisana ngaphakathi, nokufaka phakathi ukuxoxisana nobuholi obuphezulu benhlangano namadlelandawonye. Emva kwalezo zingxoxo, undunankulu uzomemezela ungqongqoshe. Akukho ukuphikisana okukhona.” Uthe balindele ukuthi lesi simemezelo senziwe esikhathini esingangesonto. Okhulumela ihhovisi likandunankulu, uMnuz Lennox Mabaso, unqabile ukuphawula kulolu daba, wathi yi-ANC eyengamele lolu daba. 