LUZOVIMBA ukudilizwa kwabasebenzi uhlelo lokuhlengwa kweFairmont Zimbali Hotel ngo-R240 million. Le mali ifakwe yiCapital Hotels Group emuva kokuthi iZimbali yaveza ukuthi ayinayo imali eyanele yokuqhuba ibhizinisi ngoSepthemba wonyaka odlule. UNgqongqoshe wezokuThuthukiswa koMnotho, ezokuVakasha neMvelo KwaZulu-Natal uMnuz Ravi Pillay, uthe ukungena kwale mali eZimbali kusho ukuthi imisebenzi yabantu izophepha kuvuselelwe nezokuvakasha. Kuzokhumbuleka ukuthi ngo-Okthoba iZimbali idilize abasebenzi abawu-220 emuva kokusho ukuthi ayinayo imali yokuqhuba ibhizinisi. Ibalule iCovid-19 njengenkinga eholele ekutheni ingabibikho imali kwazise leli hhotela lidume ngokwenza imicimbi esezingeni eliphezulu nezingqungquthela zomhlaba. “Ziyasijabulisa lezi zindaba ngoba kusho ukuhlengwa kwemisebenzi ewu-143 ebizophela ukuba ayingenanga le mali. Okusithokozisayo wukuthi abafake imali bafuna ukwandisa imali abayitshalayo eZimbali okusho ukuthi kuzokwanda amathuba omsebenzi. Lokhu kuzovuselela umkhakha wezokuvakasha okhahlanyezwe yiCovid-19,” kusho uPillay. Ugqugquzele abantu ukuthi baqhubeke nokulandela imigomo yeCovid-19 njengokugqoka izifonyo, ukuqhelelana nokugeza izandla. “Silindele ukuthi izibalo zezivakashi zinyuke ngePhasika. Siyabagqugquzela abantu ukuthi bavakashe kodwa siyacela bazivikele kwiCovid-19. Siyawacela namabhizinisi ezokuvakasha ukuthi alandele umthetho,” kusho uPillay. 