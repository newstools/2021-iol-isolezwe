USIHLALO wekhomishini ephenya ngokugwamandwa kombuso, iJaji Raymond Zondo, angase aphoqeleke ukusonga uphenyo bengafakazanga abakwaGupta. Ikhomishini kaZondo isingena onyakeni wesithathu manje njengoba iqale ngo-2018, kanti yabanjezelwa wukubheduka kweCovid-19. Ikhomishini isicele ukwelulelwa isikhathi kuze kube wuJuni, bese yethula umbiko wayo. Isolezwe ngeSonto  lixoxe nokhulumela ikhomishini uMfundisi Mbuyiselo Stemela, limbuza ngodaba lokuvela komndeni wakwaGupta kwikhomishini. AbakwaGupta bangobhululu bowayengumengameli wezwe uMnuz Jacob Zuma, kanti naye zinkani zababili nekhomishini njengoba egoloza ukuyovela phambi kwayo. UStemela uthe akukho okusha kodwa kuseyikho nje ukuthi eyabakwaGupta iyinkinga. Umndeni wakwaGupta usolwa ngokuba wobhongoza bomkhankaso wokubanjwa kombuso ngobhongwane futhi kusolwa ukuthi bahamba nenkindlane yemali yezwe. UStemela ngesikhathi echaza kucacile ukuthi ayisekho eminye imizamo. “USihlalo wekhomishini wayikhuluma indaba yomndeni wakwaGupta futhi alukho ushintsho olukhona kulokho akusho ekuqaleni,’’ kusho uStemela. Uthe esuka uMfu uStemela wayehosha isitatimende sikaZondo sangoSepthemba 13, 2018 lapho asho khona ukuthi abakwaGupta abekho kuleli futhi abazimisele ngokubuya. Kulesi sitatimende uZondo wayechitha iziphakamiso zabakwaGupta zokuthi bafakaze nge-video noma ikhomishini iye kubona ezweni elingaphandle. “Asikho isizathu sokuthi abakwaGupta baphathwe ngendlela eyehlukile uma kufanele bethule ubufakazi phambi kwekhomishini,’’ kusho isitatimende. Kucacile ukuthi iseyinkiyankiya, umchwayo wamamboza indaba yokuthola umndeni wakwaGupta. Ofakazi abaningi bekhomishini bayaliqagula igama lezinsizwa zakwaGupta nomuzi wazo wodumo eSaxonwold, lapho okuthiwa kwakugqigqa khona izikhulu zikahulumeni. Kuthiwa abakwaGupta babefuhlela izikhulu ngamasaka emali ukuze zenze intando yabo. UStemela ugcizelele nokuthi iJaji uZondo ngeke lethule umbiko wokuqala kumengameli wezwe kodwa lizokwethula umbiko ophelele uma seliqede wonke umsebenzi walo. Ikhomishini kaZondo ibiqhubeka kuleli sonto njengoba ibilalele ubufakazi maqondana nenkampani yombuso ephehla ugesi i-Eskom, nayo okuthiwa ayisalanga ekulawulweni abakwaGupta.  