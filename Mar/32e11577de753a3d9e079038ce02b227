INHLANGANO i-AfriForum, ithi ifuna ukuphonsa imibuzo uMengameli Cyril Ramaphosa, kwiKhomishini ephenya ngokuLawulwa koMbuso iDlanzane. Le nhlangano ithi ifuna ukubuza umengameli ngabathize ababethola izikhundla ezinkulu ngoba bengamaqabane. NgoMsombuluko, i-AfriForum ithe ifake isicelo ngokusemthethweni kwikhomishini sokuba inikwe ithuba lokuba iphonse uRamaphosa imibuzo. Le nhlangano ithe ifuna ukufaka uRamaphosa imibuzo, iphinde ibheke nezikhundla ebezibekelwe amaqabane. UMnuz Ernest Roets oyisikhulu se-AfriForum, uthe uRamaphosa wayengabanye abathatha izinqumo kwi-ANC phakathi kuka-2013 no-2016, ngesikhathi kugcwaliswa izikhundla ezimqoka kuhulumeni. “Isicelo sethu sisekutheni uRamaphosa wayengusihlalo wekomiti elijuba amaqabane emisebenzini ehlukene kusukela ku-2013 no-2016. Abantu abaningi bathinteka kwinkohlakalo manje, baqokwa ngoba kuthiwa bathembekile kwi-ANC,” kusho uRoets. Ifuna ukumbuza ngezikhulu okubalwa oMnuz Brian Molefe, Nkk Dudu Myeni, Pravin Gordhan, Lucky Montana, Jeff Radebe, Joseph Phungula, Sifiso Buthelezi, Advocate Thuli Madonsela, Nhlanhla Nene nabanye. URamaphosa kulindeleke azofakaza kwikhomishini noma lingakaziwa ilanga azofakaza ngalo. Kulindeleke ukuba azomela i-ANC kodwa kukhona nezinsolo ezabhekiswa kuyena uMolefe owayeyisikhulu sase-Eskom. Izolo kwikhomishini bekufakaza owayengungqongqoshe wezamaBhizinisi kaHulumeni, uNksz Lynne Brown. Ubebuzwa ngokuba nesandla ekuqokweni kwezikhulu ezithize e-Eskom. 