KULINDELEKE ukuthi kuye ngamagama enkehli kuMnuz Malusi Gigaba owayengungqongqoshe wezeZimali, ukuthi ayovela kwikhomishini ephenya ngokugwamandwa koMbuso. UGigaba, osesigungwini esiphezulu se-ANC ubekelwe isonto lonke kwiKhomishini eholwa yiJaji Raymond Zondo, kulindeleke aqale namhlanje ayophetha ngoLwesihlanu. Uke wamemezela kwiTwitter yakhe ukuthi uzoya kuZondo kodwa ekhala ngokuthi uhulumeni wenqabile ukumkhokhela izindleko zabameli. Wathi abameli bakhe bafuna R1 million ukuze basingathe umsebenzi wokuvela kwakhe. Uthe uzoya noma kunjalo ngoba ufuna ukuyocacisa phakathi kwamanga neqiniso. UGigaba ubhekene nezinsolo zokusebenzisana nomdeni wakwaGupta kwenziwa inkohlakalo. Kuke kwavela nezinsolo ezithi wayelanda izishaqane zemali ngamasaka kwaGupta, athenge amasudi kanokusho, adle nezibiliboco kube njeya. 