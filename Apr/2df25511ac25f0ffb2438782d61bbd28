AHLALELE ovalweni amalungu omphakathi KwaPata kanye nase-Azalea, eMgungundlovu, emva kokuba kutholakale izidumbu ezimbili zabesifazane zilahlwe emfuleni ohlukanisa la malokishi. Lezi zidumbu ezitholakale ngeSonto ntambama, bezinamanxeba okugwazwa kanti omunye wabo ubenqunywe uqhoqhoqho. Zitholwe umuntu obewela kulo mfula, oqale ngokubona isikhwama, nokuthe uma ebhekisisa kahle wabe esebona kuvela unyawo. Ube esethinta omakhelwane nabafike bazithela phezu kwezidumbu, esinye sibekwe phezu kwesinye. Amalungu omphakathi akhulume neSolezwe, athe ashaqekile ngalesi gameko. Elinye ilungu elingathandanga ukudalulwa, lithe selesaba ngisho ukuphumela emnyango ebusuku. “Angeke singathuki ngoba le nto yenzeke la esihlala khona, eduze nemizi.” Lichaza leli lungu lomphakathi, lithe lamuzwa umuntu wesifazane ekhala, ezintathakusa ngalo iSonto. “Wayelokhu ekhale ngokuthi angeke akwazi ukuwela umfula ngoba uphethe isikhwama. Kukhona owayelokhu ephendula ethi uzokwazi. Anginakanga ke ngoba vele uma kuyimpelasonto abantu bahlezi bebanga umsindo, beziphumela ematshwaleni. “Ekuseni (ngeSonto), abantu abadlula khona bathi balibona igazi kepha banganaka, bezitshela ukuthi mhlampe kulimazene izidakwa. Kuze kwaqaphela yena lo mfana obe esebiza omakhelwane, kwatholakala izidumbu zitakiwe.” Elinye ilungu lomphakathi nalo elingathandanga ukudalulwa, lithe selilala obenyoni. “Kuyacaca asiphephile impela uma kuzokwenzeka izigameko ezinje phakathi kwemizi.” Okhulumela amaphoyisa asePlessislaer, uSergeant Sifiso Gwala, usiqinisekisile lesi gameko. “Amaphoyisa aphenya amacala amabili okubulala emva kokutholakala kwabesifazane bebulewe emfuleni e-Azalea. Okwamanje akucaci ukuthi bafike kanjani lapha emfuleni.” UGwala uthe amaphoyisa asathungatha imindeni yabashonile, wanxusa bonke labo abanamalungu omndeni angabuyanga ngoMgqibelo, ukuba bathinte amaphoyisa.