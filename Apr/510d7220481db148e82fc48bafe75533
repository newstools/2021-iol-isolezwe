AFRICAN NEWS AGENCY (ANA) AMAPHOYISA aseGauteng ayakuphika ukuthi ilungu lePhalamende le-EFF uDkt Mbuyiseni Ndlozi, uyasoleka ecaleni lokudlwengulwa kowesifazane oneminyaka engu-23 okuthiwa kwenzeka kwenye indawo yomntakabani eSandton ngeledlule. Ngokusho kwemibiko yelinye iphephandaba, umgilwa udalule igama likaNdlozi, kodwa uNdlozi wakuphika ukuthi wayekule ndawo nokuthi uyamazi umgilwa. UNdlozi utshele iphephandaba elithintekayo ukuthi kungenzeka ukuthi bamdidanisa nomunye umuntu. Esitatimendeni esikhishwe amaphoyisa aseGauteng, owakhulumelayo uBrigadier Mathaphelo Peters, uthe kukhona icala elivuliwe lokudlwengula kodwa uNdlozi akayena umsolwa. “Impela likhona icala lokudlwengula elivuliwe elithinta umgilwa kodwa akuthinteki uNdlozi kulona. Amaphoyisa ngeke adalule ulwazi lomsolwa nabagilwa kulolu daba,” kusho uPeters. Amaphoyisa athe umbhali wodaba akazange afune ukuthola ukuphawula kwamaphoyisa aseGauteng, yize kade esetsheliwe ukuthi akenze kanjalo. Basola umbhali ukuthi uqhubekile wabhala udaba esebenzisa isitatimende sikamgilwa, okungaziwa ukuthi usithole kanjani, ngaphandle uma esithole ngokungekho emthethweni. I-EFF ikwamukele okushiwo amaphoyisa yathi ikhathazekile ngoba kuliwa izimpi zepolitiki ngalolu daba. Okhulumela i-EFF uMnuz Vuyani Pambo, uthe ukumantaniswa naleli cala ezinye izindlela zokudicilela phansi isithunzi sikaNdlozi. I-EFF ithumele nesixwayiso kuMengameli Cyril Ramaphosa, yathi iyazi ukuthi lezi izindlela zabathize zokuzama ukulwa izimpi zepolitiki. Ithe abazama ukudicilela phansi uNdlozi bazovela obala. Iqembu limqinise idolo lathi liyameseka.