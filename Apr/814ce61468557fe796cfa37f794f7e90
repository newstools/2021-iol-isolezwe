KUMI ngomumo ngezinhlelo zokhetho lokuchibiyela oluzoba se-Eastern Cape, Free State, Gauteng, KwaZulu-Natal, Limpopo naseMpumalanga. Lolu khetho kulindeleke ukuthi lube ngoMeyi 19. Inhlangano eyengamele ukhetho eNingizimu Afrika i-Independent Electoral Commission (IEC), iveze ukuthi zonke izinhlelo zihamba kahle kwazise ngempelasonto edlule abavoti bathole isikhathi sokuqinisekisa imininingwane yabo nokubhalisela lolu khetho oluzokwenzeka kuma-ward angu-10. Abangalitholanga ithuba lokubhalisela ukhetho lokuchibiyela ngempelasonto edlule bangaqhubeka nokwenza lokhu maphakathi nesonto emahhovisi e-IEC aseduze nabo. I-IEC ikhumbuze abantu ukuthi ukuvota kwi-ward abangahlali kuyona kuyicala ngakho kufanele bavote lapho behlala khona. Khonamanjalo; iChief Electoral Officer ye-IEC uMnuz Sy Mamabolo, ithe luzoqhubeka ukhetho lohulumeni basekhaya. Esikhundleni sokuthi lubhaliselwe kaningi luzobhaliselwa ngempelasonto eyodwa ukuze i-IEC yonge izindleko. UMamabolo uveze ukuthi kulo nyaka imali yabo incishiswe ngoR109 million kanti eminyakeni emithathu ezayo izoncipha ngoR744 million. Uthe ukuncipha kwemali kwenze bahoxisa nohlelo lokuzivivinya ukuvota ngobuchwepheshe i-e-voting akade befuna ukulubona ukuthi lungahamba kanjani uma lwenzeka kuleli. “Phezu kwezingqinamba zemali, uhlelo lwethu lokuvota lokhetho lohulumeni basekhaya luzoqhubeka. Siza nezindlela ezintsha zokusebenza ezizosisiza ukonga imali. Abavoti sizobacela ukuthi beze namapeni abo ukuze sivikele iCovid-19. Azobe ekhona nawethu eziteshini zokuvota,” kusho uMamabolo. Kuzokhumbuleka ukuthi amaqembu aphikisayo abethi aluhlehliswe ukhetho lohulumeni basekhaya kodwa i-IEC ithe ngeke ikwazi ukuluhlehlisa. Usihlalo wekomiti lezokuBusa ngokuBambisana nezoMdabu ePhalamende, uNksz Faith Muthambi, uthe uyazwelana ne-IEC ngoba ukushoda kwemali neCovid-19 kuthikameza umsebenzi wayo. “Ukhetho lokuchibiyela oselwenzeke ezindaweni ezihlukene lunike i-IEC isikhathi sokuza nezinhlelo zokuvikela iCovid-19. Ukuqubuka kwalesi sifo kuyasikhathaza kanjalo nokuncishiswa kwesabelomali se-IEC ngoba kuletha ezinye izingqinamba. Sizwile ukuthi izinhlelo zihamba kahle futhi yenza konke okusemandleni ukuvikela abavoti kwiCovid-19,” kusho uNksz Muthambi.