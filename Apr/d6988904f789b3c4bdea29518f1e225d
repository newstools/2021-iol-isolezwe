KUBOSHWE isoka ngokufa kowesifazane isidumbu sakhe esitholwe ehlathini KwaGedleza, kuMasipala waseJozini, ngoLwesibili, sinamanxeba okugwazwa kuhleli eceleni kwaso ingane eneminyaka emibili okuthiwa yona beyingenamyocu. UMnuz Bonginkosi Mahaye oyikhansela kule ndawo ekhuluma neSolezwe  ngemva kokutholakala kwalesi sidumbu sowesifazane ona- 35, (igama lakhe eligodliwe ngenxa yokuthi umndeni ubungakatholakali), uthe amalungu omphakathi aphume inqina athungatha kuleli hlathi ngemva kokuthi isoka lakhe abehlala nalo nelinguyise wengane libike ukuthi ababuyanga selokhu egcine ukubonakala nengane ngoMsombuluko. Kuthiwa ubenelinye isoka lesibili kodwa alisiyena ubaba wengane, kanti kuthiwa ubephuza nalo ngesikhathi egcina ukubonakala. “Sitshelwe ukuthi yena nesoka lakhe lesibili bebephuza komunye umuzi, bahamba sekuhwalele. Kuthiwa kuzwakale umsindo ngasehlathini okukholakala ukuthi bekunengxabano phakathi kwabo. Lo wesifazane ubehamba nengane yakhe eneminyaka emibili, ezalwa yisoka abehlala nalo,” kusho uMahaye. Uthe ngakusasa (ngoLwesibili), isoka ahlala nalo livuke lahlaba umkhosi, licela ukufuniswa yena nengane yabo ngoba bengabuyanga ekhaya nokuyilapho umphakathi uphume inqina. Kuthiwa isidumbu sakhe sitholwe sidindilize ehlathini emini, sinamanxeba okugwazwa, eceleni kwaso kukhona indodana yakhe izidlalela, ingazi nokuthi lidumephi. UMahaye uthe amaphoyisa aqale awashaqa womabili amasoka ukuyowapheka ngemibuzo, okuthe makhathaleni isoka lesibili okuyilona elitholakale nezingubo ezinegazi, lazivumela ukuthi yilona elimbulele, labe seliyaboshwa. Uveze ukuthi umufi ubengesiyena owendawo kodwa wafika ngokuzogana, izihlobo zakhe bazikhomba Obonjeni. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubulala eliphenywa amaphoyisa aseJozini. “Kuboshwe umsolwa ona-37 okulindeleke ukuthi avele eNkantolo yeMantshi yasoBonjeni maduze,” kusho uCaptain Gwala 