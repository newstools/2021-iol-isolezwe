ENYE yezinkampani ezahlomula ngethenda yezigidi zamaRandi lokuthengela abangenamakhaya izingubo zokulala ngesikhathi sikathaqa, isiyalelwe ukuba ibuyisele emumva ingxenye yenzuzo eyayenza kuleli thenda elalikhishwe uMnyango wezokuThuthukiswa koMphakathi KwaZulu-Natal. IRosette Investment engenye yezinkampani ezahlomula kuleli thenda elingundabamlonyeni, isiyalelwe ukuba ibuyisele emumva imali engaphansi kwesigidi samaRandi. Le nkampani yahlomula ngoR4.8 million wokuhlinzeka ngezingubo zokulala ezingu-12 000. Isiyalelwe ukuba ibuyise uR864 005. Isinqumo sithathwe yiSpecial Tribunal kulandela uphenyo lweSpecial Investigating Unit (SIU) olwathola ukuthi ingxenye yemali eyakhishwa kuleli thenda, yabhubhudlwa. Ngokwesivumelwano, le nkampani kufanele ikhokhe zingakapheli izinsuku eziyikhombisa. Lena yinkampani yesibili kulezi ezahlomula kule thenda yemali engaphezu kukaR18 million esiyalelwe ukuba ikhokhe ingxenye ethize yenzuzo eyayenza. Inkampani yokuqala iZaine Brothers, yayalelwa ukuba ibuyise uR718 5550 ngenyanga edlule. IZaine Brothers nayo yayithole ithenda kaR4.8 million yokuhlinzeka izingubo zokulala ezingu-12 000. Zine izinkampani ezahlomula ngethenda yokuthengwa kwezingubo ezingu-48 000. Kusazolalelwa isicelo se-SIU sokuba nalezi ezinye ezimbili izinkampani zibuyisele emumva ingxenye yenzuzo ezayenza. Okhulumela iSIU uMnuz Kaizer Kganyago, uthe bayasemukela isinqumo. “Lezi izithelo ezinhle zophenyo lwe-SIU. Ukukhokhwa kwale mali kuyimiphumela yokulandelwa kwezincomo zophenyo lweSIU ukuba kuthathwe izinyathelo ukubuyisa imali elahlekele iminyango kahulumeni  nomasipala ngesikhathi kuthengwa izinsiza zokulwa nokusabalala kweCorona.” Okhulumela uMnyango wezokuThuthukiswa koMphakathi esifundazweni, uMnuz Mhlabunzima Memela, uthe bayasemukela isinqumo. UMemela uthe kuningi osekwenziwe wumnyango kusukela kwavela izinsolo zenkohlakalo ekusetshenzisweni kwale mali. “Emva kophenyo lwehhovisi likandunankulu, olwaphuma nezinqumo, umnyango wabe usuqala ulusebenza udaba. Kukhona abasebenzi ababhekene nokuqondiswa ubugwegwe futhi umnyango wabuya wavula namacala emaphoyiseni. “Kuyasijabulisa uma izinkampani okutholakala ukuthi zanyusa amanani ezimpahla, kuthiwa azibuyisele emumva ingxenye yenzuzo ezayenza. Le mali izosetshenziselwa ukuhambisa izidingo ebantwini.”