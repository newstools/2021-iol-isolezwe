AFRICAN NEWS AGENCY (ANA) NJENGOBA i-ANC ilungiselela ukuba nemihlangano yamagatsha, izingqungquthela zezifunda nezifundazwe, uNobhala Jikelele wale nhlangano uMnuz Ace Magashule, uthumele isexwayiso kwabe-ANC wathi bangasebenzisi amandla abanawo ngendlela engafanele. Encwadini ethunyelwe konobhala ezifundazweni ngeledlule, uMagashule uyalele ukuba bonke abasezikhundleni bangasuswa kuze kube kuthunyelwa incwadi esemthethweni ebamisayo. Ubakhumbuze lokhu nje kusanda kuba khona imibiko yokuthi eNorth West nezifunda zakhona kanjalo nase-Eastern Cape, bese kukhona asebehlakaza izikhundla eziphansi bethi seziphelelwe isikhathi. Lokhu kuphikisana nesinqumo esathathwa yisigungu esiphezulu se-ANC ngonyaka odlule sokuthi ngenxa yeCovid-19, eyenza ukuthi kungabi nemihlangano, bonke abantu abahlale ezikhundleni abaqokelwa kuzo. “Sifisa ukunikhumbuza futhi ngesinqumo esathathwa yisigungu esiphezulu kusukela ngo-2018 kuze kube manje sokuthi azikho izikhundla ezizohlakazwa,” kusho uMagashule encwadini. Kule ncwadi uMagashule ubechaza indlela abazokwenza ngayo imihlangano uma sekufike isikhathi. Kulindeleke ukuba kube nokuqhudelana okukhulu kulezi zikhundla njengoba kuyiwa okhethweni lohulumeni basemakhaya. I-KZN iyodwa inezifunda ezingu-11, okubalwa neTheku elinezifunda eziningi kuleli. EThekwini balungiselela ukukhethwa kobuholi obuphezulu, sekuvele kufufusa umbango phakathi kowayeyiMeya uNkk Zandile Gumede, obhekene noMnuz Thabani Nyawose isishoshovu se-ANC, ophinde abe yimenenja kulo masipala. Kwisifunda iMusa Dladla, okubalwa iMpangeni neRichards Bay, nakhona kubhekene uMnuz  Mdu Mhlongo, nonkosikazi kaNgqongqoshe wezisebenzi zikahulumeni uMnuz Senzo Mchunu, uNkk Thembeka Mchunu. Isifunda esaziwa kakhulu ngokweseka uMengameli Cyril Ramaphosa eMalahleni (Newcastle), kuhola uDkt  Ntuthuko Mahlaba oyiMeya yaseNewcastle, uphonselwa inselelo uMnuz  Senzo Khumalo, ohola i-ANCYL. 