IQEMBU eliphikisayo kuleli, i-Economic Freedom Fighters (EFF) seliphakamise ukuthi kumiswe ukujovwa kwabantu ngomgomo weJohnson & Johnson kuleli kulandela ukumiswa kwawo e-United States of America (USA) ngenxa yezingozi esezivelile kuwo. Uhulumeni wakuleli usanda kumemezela ukuthi usuthenge imigomo ewu-30 million yeJ&J ngokunjalo neminye engu-20 million yePfizer. I-EFF ithi isiphakamiso esibekayo silandela imiyalelo yeFood and Drug Administration (FDA) neCentre for Desease Control and Prevention abanqume ukuthi kumiswe ukujovwa kwabantu ngeJ&J kulandela ukugula kwabesifazane abayisithupha abaneminyaka ephakathi kuka-18 kuya ku-45 ngemuva kokujovwa ngalo mgomo. I-EFF ithe akumele kulindwe kuze kugule noma kufe abantu bakuleli ngenxa yalo mgomo ukuthi kuthathwe isinqumo sokuthi umiswe. “Sicela ukuthi uMengameli Cyril Ramaphosa noNgqongqoshe wezeMpilo, uMnuz Zweli Mkhize, bengakhohlwa umsebenzi wabo wokuvikela abantu bakuleli ezingozini ezingadalwa wumgomo weJ&J. Akumele babeke izifiso zosomabhizinisi phambili. Isinqumo sokumisa lo mgomo akumele sithathwe ngemuva kobufakazi bokufa kwabantu bakuleli ekubeni sebekhona abasebenzi bezempilo asebezwakalise ukukhathazeka ngawo,” kusho i-EFF.