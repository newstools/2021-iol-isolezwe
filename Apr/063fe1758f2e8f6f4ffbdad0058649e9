ABESEKA uNobhala Jikelele we-ANC, uMnuz Ace Magashule, bathi akufanele kube nokwenzelela uma sekuhlanganiswa uhlu lwamagama abaholi okufanele bashenxe ezikhundleni. Izolo, amalungu azwelana noMagashule, abambe umbhikisho ngaphandle kwekomkhulu le-ANC, lapho bezwakalise ukukhathazeka ngabakubize ngokwenzelela ekuhlanganisweni kwalolu hlu lwabaholi okufanele bashenxe ezikhundleni ngenxa yokuthi babhekene namacala. Izolo bekuwusuku lokugcina lokuthi izifundazwe zilethe uhlu lwalabo okufanele bashenxe. Ababhikishi bathe baningi abanye abaholi okufanele bashenxe ezikhundleni ngaphandle kukaMagashule. Laba babhikishi bebephethe izingqwembe ezinamagama amalungu esigungu esiphezulu, abakholelwa ekutheni kufanele engasali kulolu hlu lwabazoshenxa. Phakathi kwamalungu esigungu esiphezulu abathe kufanele ashenxe kubalwa uMengameli Cyril Ramaphosa, uMnuz Pravin Gordhan, uMnuz Fikile Mbalula nabanye. My second consultation has just concluded with @PresJGZuma ‚úäüèæ pic.twitter.com/yCLSOWpvnB Okhulumela laba balandeni, uMnuz Thabo Baleni, uthe cishe bonke abaholi be-ANC banamachashazi, wathi uma kushenxwa akushenxe wonke umuntu. "Esikushoyo ukuthi nakuba simthanda umama uNomvula Mokonyane, u-DD (iPhini likaMengameli wezwe, uMnuz David Mabuza), uDkt Zweli Mkhize nabanye nabo kuzofanele bashenxe ezikhundleni." UBaleni uthe ukube kuya ngabo bebezokuthi akushenxe kuphela labo asebegwetshiwe izinkantolo. Okhulumela i-ANC, uMnuz Pule Mabe, uqinisekise ababhikishi ukuthi ngeke kube khona ukwenzelela. UMabe ukhumbuze la balandeli ukuthi lo mthetho wokuthi ababhekene namacala kufanele bashenxe, uyisinqumo sesigungu esiphezulu se-ANC. Khonamanjalo; uMagashule uhlangane nowayengumengameli, uMnuz Jacob Zuma eNkandla, izolo. UMagashule usemkhankasweni wokuhlangana nabaholi abadala be-ANC, afuna bemcebise njengoba naye lo mthetho umchaphazela. Ekhuluma nabezindaba uMagashule, uthe wazabalaza ngakho ngeke ayishiye i-ANC. Mayelana nabebemasha, uthe akazange ahlele mbhikisho wathi uyofela kwi-ANC. Phakathi kwabanye abaholi asazohlangana nabo kubalwa owengumengameli, uMnuz Thabo Mbeki, nowayeyiphini likamengameli, uMnuz Kgalema Motlanthe.