ZIZOQONDISWA ubugwegwe izikhulu zezemfundo esifundeni iHarry Gwala okuthiwa zephula umthetho ngamabomu, zahlalisa abafundi esikhungweni esingekho esimeni, zibabeka engcupheni yokuthelelana ngeCovid-19. UNgqongqoshe wezeMfundo KwaZulu-Natal, uMnuz Kwazi Mshengu, izolo uthe uphenyo olwenziwe wumnyango, umqondisi wezemfundo kulesi sifunda nezinye izikhulu ezimbili zafaka abafundi esikhungweni iBoniwe Rehabilitation Centre zazi ukuthi lesi sikhungo kasikho esimeni. Laba abafundi bakulesi sifunda babesohlelweni olwenziwa wumnyango lokusiza abafundi bakaGrade-12 ukuze bakwazi ukubhekana nezivivinyo zabo, iMatric Intervention Programme, bahlaliswa kulesi sikhungo esiseMzinto, nyakenye Izithombe zabafundi ababempintshene ematendeni ayegxunyekwe kulesi sikhungo zazigcwele ezinkundleni zezokuxhumana. Kulezi zithombe kwakubonakala nezithombe zamathoyilethi angomahamba nendlwana ayegcwele, kanti namanzi kule ndawo kwakuthiwa awekho. Ngemuva kokusababalala kwalezi zithombe, umnyango wathatha isinqumo sokuthi ubasuse abafundi kulesi sikhungo. UMshengu uthe umnyango wenza uphenyo ubheka ukuthi kwenzeke kanjani ukuthi abafundi bafakwe kule ndawo ekubeni umnyango wawuhlele ukuthi uhlelo olunjengalolu lwenziwe ezikoleni ezinezindawo zokuhlala (boarding schools) ezisezifundeni? Uma singekho isikole esinjalo kubhekwe indawo ezobe ihambisana nemigomo ebekiwe kodwa kulokho akuzange kwenzeke. "Isikole i-Ixopo High yayithanda ukuhlalisa abafundi ababezoba kulolu hlelo. Uma abafundi babezohlala kulesi sikole, kusho ukuthi umnyango wawuzokhokha imali encane ngoba isikole vele esomnyango okuyinto vele esasiyifisa. Ithimba elibhekelele lolu hlelo lakulesi sifunda, lazitshela lezi zikhulu ukuthi le ndawo ayilungile kodwa zona zaqhubeka zayiqasha,â€œ Uqhube wathi laba baphathi babazi ukuthi ukuhlaliswa kwabafundi kule ndawo kuzobiza uR1.2  million okwakuzodingeka ukuthi kuvulwe ithenda, bonke bafuna ukufaka izicelo bazifake kodwa bona benza inkohlakalo bawuhlukanisa phakathi umsebenzi, bezenzela ukuthi kube namarisidi ehlukene ekubeni bazi ukuthi umsebenzi owodwa. "Amarisidi ehlukene ayebiza imali engaphansi kukaR500 000 ophasiswa yisifunda. Lezi zikhulu zazazi ukuthi okusempeleni lo msebenzi uzobiza uR1.2 million okudingeka ukuthi usayinelwe yinhloko yomnyango kodwa zona zakhetha ukuthi ziwucazule ukuze kungabi khona isidingo sokuthi kusayine inhloko yomnyango. Izinkampani iLi Afrika neZinolwazi  PTY LTD zanikezwa ngaphambi kokuthi kufike irisidi elishoyo ukuthi uzokwenziwa ngamalini okuphambene nomthetho," kusho yena. UMshengu uthe ngaphandle kohlelo lwangaphakathi lokuqondiswa ubugwegwe, basabonisana nezinhlaka zomthetho ukuthi kungenzeka yini ukuthi lezi zikhulu zibhekwe amacala obugebengu? UNksz Nomarashiya Caluza uNobhala weSADTU KwaZulu-Natal, uthe bayawemukela umbiko womnyango, bayethemba ukuthi isinyathelo sawo  sizokwenza ukuthi abasebenzi baqaphele uma benza imisebenzi yabo.