IMPUNYELA engumakadebona we-ANC, eke yaba ungqongqoshe uMnuz Tokyo Sexwale, isisole uhulumeni ngokwehlisa ngemilenze izigidi zamaRandi okwakufanele zitakule abahlwempu. USexwale uthe izigidi zamaRandi okwakufanele zisetshenziselwe ukulekelela ngoxhaso lwezimali izitshudeni nalabo abakhahlanyezwe ubhubhane iCorona, zibhubhudliwe uhulumeni wakuleli. Lezi zinsolo uSexwale uzenze ngesikhathi enengxoxo nesiteshi sethelevishini i-eNCA. Kule nkulumo uSexwale uveze ukuthi le zigidi zamaRandi zisesikhwameni esaziwa ngeHeritage Fund, athe ungomunye wabantu abaphethe le mali. Ngokusho kwakhe, imali yanikelwa abantu basemazweni angaphandle emuva kokuba yena nomunye umndeni wezimpuyela zakuleli angawudalulanga, baya kocela uxhaso lwemali ukuze kutakulwe abahlwempu kuleli. Echaza uSexwale uthe ngesikhathi bezama ukuthi le mali iqale isetshenziswe ukufukula umnotho wakuleli, kwaba khona abaphikisana nalokho. “Sathi uma siphenyisisa ukuthi kungani kube khona abaphikisana nalokhu, sathola ukuthi ingxenye yale mali isintshontshiwe.” USexwale uthe umengameli uMnuz Cyril Ramaphosa, nowayengumengameli uMnuz Jacob Zuma, bayazi ngale mali. “Le mali eyokusiza izitshudeni, ukuze kube khona imfundo yamahhala kuleli zwe. UZuma wayazi ngale mali ngo-2016. URamaphosa naye wayazi ngayo  ngaleso sikhathi. Ingakho uZuma amemezela ukuthi kuzoba nemfundo yamahhala, wangakhuluma ngemali kahulumeni.” USexwale uthe uhulumeni waphinde wanqaba ukusebenzisa le mali ngesikhathi kubheduka  iCorona. USexwale uthe babefuna ukunikeza uhulumeni imali yokwengeza kwisibonelelo sabangasebenzi esinguR350, ukuze wonke umuntu ongasebenzi ahole uR3050. Kepha uthe uhulumeni wakunqaba lokhu. Imizamo yokuthola ukuphawula kwehhovisi likamengameli ngalezi zinsolo ayizange iphumelele izolo. Yize kunjalo, iPhini likaMqondisi-Jikelele loMgcinimafa u-Ismail Momoniat lithe awukho umkhondo wemali uSexwale akhuluma ngayo kodwa uma buvela ubufakazi bayo bazophenya. Ungqongqoshe weziMali kuleli uMnuz Tito Mboweni uthe uzoxhumana noSexwale. “Inkulumo kaMnuz Sexwale ngemali eyebiwe ayilona iqiniso, kuyadabukisa ngoba kubukeka sengathi kunobukhonyovu obenziwe, obujwayelekile. Ayebeki imali ethunyelwe ebhange elikhulu, kanjani nje? Ngizoxhumana naye,” kusho uMboweni. 