IZIHLATHI zizovakashela izindlebe kwababefake imali eVBS Mutual Bank emuva kokuthi obhekele izinhlelo zokuhlakazwa kwaleli bhange uMnuz Anoosh Rooplal ememezele ukuthi sebengalanda imali yabo efika kuR100 000 eNedbank. URooplal uthe ngo-2018 iPrudential Authority okuwuphiko olubhekele ukusebenza kwezimali ngaphansi kweSouth African Reserve Bank (Sarb), lwaba nesivumelwano neNedbank ngo-2018 sokuthi ababefake imali eVBS bakwazi ukuyikhipha eNedbank. Uthe abantu bazokwazi ukukhipha imali efinyelela kuR100 000 eNedbank kuze kube wuJulayi 8. “Abantu ababefake imali efinyelela kuR100 000 eVBS bazokwazi ukuyithola eNedbank. Sisizwe wukungenela kweSarb ukuthola imali yabantu. Ukube ayingenelanga ngabe imali abayitholanga. Kubantu ababefake imali abawu 18 300, sikwazile ukufaka eyabawu-17 750 eNedbank ewuR260 million,” kusho uRooplal. Uthe asevaliwe ama-akhawunti awu 3 773 ayenoR100 nemali engaphansi kwalena. Uveze ukuthi lama akhawunti esewonke ebenemali elinganiselwa kuR105 000 kodwa baye bawavala. Ababefake uR100 nangaphansi nabo uthe banelungelo lokuyofuna imali yabo eNedbank kungakadluli uJulayi 8. Uthe iNedbank nayo inomkhankaso wokugqugquzela ababengamakhasimende aseVBS ukuba bayolanda imali yabo kuleli bhange. Uphethe ngokuthi imali yokugcina abayifake eNedbank wuR3.7 million obuvela kuma-akhawunti aseVBS awu-370. Okudingekayo uma uyokhipha imali yaseVBS eNedbank wukuthi uphathe umazisi, izincwadi zikamasingcwabisane noma zesitokfela uma nanidlala isitokfela. URooplal uthe ngeke bagcine ngokutshela izintatheli ngalokhu kodwa bazokwenza izikhangiso emisakazweni, babuye bafonele ababefake imali eVBS ukuthi bayoyilanda eNedbank. Ababefake imali engaphezu kukaR100 000 eVBS  kufanele baxhumane noRooplal nethimba lakhe ngoba udaba lwabo kufanele luyiswe enkantolo. Uthe imininingwane yokuxhumana naye itholakala kwi-website yeVBS. 