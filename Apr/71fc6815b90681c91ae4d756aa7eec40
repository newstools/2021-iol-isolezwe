NONTUTHUKO NGUBANE KUBOSHWE umshayeli oneminyaka engu-19 ngecala lokushayela ephuzile nelokubulala ngokungenhloso engozini ekushone kuyo amalungu amane omndeni. Izolo, ngabo-5:30 ekuseni emgwaqweni u-N11 phakathi kweNewcastle noMnambithi kushayisane izimoto ezintathu, kwashona abane, kwalimala abayisithupha. Umndeni okuvele ukuthi ubusuka eMpumalanga uya eThekwini uyongcebeleka ushone wonke. Umndeni ubungakadalulwa njengoba kusalindwe ukuba kutholwe izihlobo zawo. Isolezwe  lithole ukuthi owesifazane nomyeni wakhe, ingane yabo eneminyaka emithathu nomunye wesifazane bashone kule ngozi. Owesifazane kuvele ukuthi ubezithwele, ekhulelwe amawele. Okhulumela amaphoyisa KwaZulu-Natal, uCaptain Nqobile Gwala, uthe umsolwa uzovela namhlanje enkantolo. “Kuvulwe icala lokubulala ngokungenhloso nelokushayela ephuzile esiteshini i-Elandslaagte. Ngokophenyo oselenziwe, ngabo-5:30 ekuseni namhlanje (izolo), amalungu omndeni abehamba ngemoto emgwaqweni u-N11 ngase-Elandslaagte, ngesikhathi beshayisana nenye imoto. Amalungu amane omndeni oneminyaka ephakathi kwemithathu nengu-32 ashone endaweni yesigameko. Abanye abane abebehamba ngenye imoto balimale baphuthunyiswa esibhedlela. Umshayeli oneminyaka engu-19 uboshelwe ukushayela ephuzile. Uzovela enkantolo yaseMnambithi kusasa (namhlanje),” kusho uCapt Gwala. Ngokusho kokhulumela abezimo eziphuthumayo i-ER24, uNkk Ineke van Huyssteen, uthe akukho abebengasiza ngakho lo mndeni njengoba befike endaweni yesigameko sebeshonile. “Sifike endaweni yesigameko ngabo-6 ekuseni nabanye bezimo eziphuthumayo namaphoyisa. Sibe sesihlola abalimele, sathola ukuthi bane bese beshonile. Akukho ebesingakwenza ukubahlenga. Abanye abayisithupha, ebekukhona kubo nezingane ezimbili, bebelimele. Balashiwe base bephuthunyiswa esibhedlela,” kusho uNkk Ineke van Huyssteen. Isolezwe lithole ukuthi ngakule ndawo ekwenzeke kuyo ingozi ku-N11 kujwayelekile ukuba kube nezingozi ezifuze lezi. 