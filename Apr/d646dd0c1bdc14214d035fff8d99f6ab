KUNCONYWE amagalelo kowayeyinkosikazi yoMntwana waKwaPhindangene Inkosi Mangosuthu Buthelezi, uThandazile Irene Buthelezi, kuvulwa ngokusemthethweni ihholo eliqanjwe ngaye, KwaMame kuMasipala wasoNdini, ngoLwesihlanu. Leli hholo, kuthiwa lidle uR3,3 million kanti lizoba wusizo emphakathini wakule ndawo ukubamba imihlangano nokwenza eminye imicimbi yomphakathi. Ekhuluma emcimbini wokuvula leli hholo, uButhelezi uncome iMeya, uMnuz Wilson Ntshangase, ngokwakhiwa nangokuqanjwa kwehholo ngowayeyinkosikazi yakhe. “Sithokoze kakhulu ngokwenziwe yiMeya uMnuz Wilson Ntshangase ukuthi umsebenzi omuhle kangaka ubizwe ngegama lomkami. Umkami njengentombi yasedolobheni, akakaze akhononde ngokuzohlwanyela kule ndawo kodwa wazibandakanya nayo yonke into eyayenziwa endaweni. Kuleso naleso sipho esasibekwe emahlombe akhe, ube yisibonelo esincomekayo efakazela ukuthi impilo ayibheki kuphela ukuthi ungatholani kubantu kodwa nokuthi yikuphi wena onganikela ngakho,” kusho uButhelezi. Lo mcimbi bewuhanjelwe ngamalungu omphakathi waKwaMame, ubuholi bendawo, ngamalungu ePhalamende kuzwelonke nawesiShayamthetho saKwaZulu-Natal, nezimeya obekukhona kuzo evela kuMasipala wesiFunda iZululand uMnuz Thulasizwe Buthelezi. UNtshangase uqinisekise umphakathi  kule ndawo ukuthi bazosebenza ngokuzikhandla. “Saya emphakathini ukuthi mawusethembe yingakho sifike ngezinkani sizowufuhlela ngentuthuko owuyidingayo. Alukho usuku lokuphumula, sihambela umphakathi ezindaweni ezehlukene siletha intuthuko kuwo,” kusho uNtshangase. Ukuqanjwa kwaleli hholo ngokuthiwa yi-Princess Irene Buthelezi, kuthiwa kwaba yisiphakamiso somphakathi kule ndawo ngenhloso yokuthi kuhlonishwe uNdlunkulu wesizwe sakwaButhelezi. UNdlunkulu udlule emhlabeni ngoMashi nyakenye ngemuva kokugula isikhathi eside, eneminyaka engu-89. Bese beshade iminyaka engu-67 noShenge. 