INHLANGANO yezempilo emhlabeni, iWorld Health Organisation (WHO), ithi kungenzeka kushode abasebenzi bezempilo abangu-18 million ngo-2030. Ithi lokhu kuzobe kudalwa isimo sezomnotho nezifo ezibulalayo ezihlasele emhlabeni ezibulala abantu abaningi ngisho nabo abasebenzi bezempilo. Inhlangano yezempilo iProject Hope, yona ithe kuzoshoda abasebenzi bezempilo abangu-15 million. I-Welfare Sector Education and Training Authority (HWSETA) yakuleli, ngeledlule ikhiphe isexwayiso sokuthi abasebenzi bezempilo bangabanye ababasebenzi abanamakhono abashodayo kuleli. Ucwaningo lwamakhono olwenziwe i-Xpatweb Critical Skills Survey 2020/21, luveze ukuthi emkhakheni wezempilo ososayensi yibo abashoda kakhulu. I-Hope project ithi uma kungenziwa lutho eminyakeni eyishumi, kuzobe kunabasebenzi bezempilo abangu-65 million emhlabeni wonke. "Kuzobe kushoda abasebenzi abangu-15 million, okuyibo abazobe bebhekene nomsebenzi wokwelapha ama-billion eziguli." Isikhulu esiphezulu kwi-HWSETA, uNkk Elaine Bras, sithe: “Ukuhlasela kweCovid-19, kuholele ekutheni izinkinga zokushoda kwamakhono emkhakheni wezempilo zicace bha. Abasebenzi bezempilo bangabanye abakhahlanyezwe iCovid-19. Bekumele ukuthi banakekele iziguli kodwa babenovalo lokuthi kungenzeka batheleleke. Kudingeka ukuthi sibeseke ukuze bakwazi ukwenza umsebenzi wabo ngempumelelo." UDkt Angelique Coetzee, umengameli we-South African Medical Association (Sama), uthe: "Siyazi ukuthi bayashoda abasebenzi bezempilo emhlabeni. ENingizimu Afrika inkinga esinayo imali yokuqasha labo basebenzi esibadingayo. Sizama konke okusemandleni ukuthi kuqashwe ezikhaleni ezikhona kodwa akulungi ngoba kuthiwa isabelomali sokwenzanjalo kasikho. Lokho kwenza ukuthi ongoti esinabo bahambe baye kwamanye amazwe kuhlanganisa nodokotela nabahlengikazi.“ Uqhube wathi ukungena emkhakheni wezempilo kunzima ngoba kudingeka umuntu abe nezifundo ezithile ezizomvumela ukuthi akwazi ukungena kulo mkhakha. USolwazi Lionel Green Thompson ophethe uphiko lweHealth Science e-UCT, uthe ukufakwa kwezicelo zokufunda kulo mkhakha akwehlile, izitshudeni ezifuna ukuzofundela lo mkhakha ziseningi. I-University of Johannesburg neWits bathi isibalo sezitshudeni ezifuna ukuzofundela umkhakha wezempilo sisalokhu sifana.