BAHLEKA bodwa abasebenzi bemboni yendwangu emuva kokuthi inyunyana yabo iSouthern African Clothing & Textile Workers’ Union (SACTWU), ibasize ukuthi banyuselwe amaholo ngo-5.5%. Abasebenzi bazwakalise ukujabula njengoba izinkampani eziningi ezenza izimpahla zidilizile kodwa laba abenza indwangu bakwazi ukunyuselwa umholo. Abasebenzi abahlomulile ngalo-5.5% yilabo abakha indwangu esetshenziswa uma kuzothungwa izimpahla. I-SACTWU isayine lesi sivumelwano nabaqashi abangaphansi kweSouth African Cotton & Textile Processing Employers' Association (SACTPEA). Sizosiza abasebenzi abawu-8 000, abaqashwe ezinkampanini eziwu-72 ezweni jikelele. UMnuz Vilina Membinkosi oyiphini likanobhala jikelele leSACTWU futhi obesezingxoxweni zamaholo, uveze ukuthi bekungelula ukutholela abasebenzi imali njengoba izimboni zithikanyezwe yiCovid-19 nomnotho ume kabi. “Izingxoxo sasiziqale ngonyaka odlule kodwa saphazamiseka emuva kokuqubuka kweCovid-19. Sibe sesiziqala kabusha ngoMashi 1, njengoba size sakwazi ukuthola izimfuno zethu kule nyanga,” kusho uMembinkosi. Uthe u-5.5% usho ukuthi umsebenzi obehola kancane kunabo bonke usezohola imali enguR38 namasentshana ngehora, kuthi ohola kangcono athole uR40 ngehora. Kuzokhumbuleka ukuthi kwezinye izimboni abasebenzi bahola uR21 ngehora njengoba abaqashi bephoqwa nguhulumeni ukuthi okungenani abaholele abasebenzi imali ewuR3 500. 