USIHLALO weKhomishini ephenya ngokuLawulwa koMbuso yiDlanzana, uJaji Raymond Zondo, uthe imizamo yokubasabisa nokuzama ukuphazamisa umsebenzi wabo angeke iphumelele. UZondo ukusho lokhu izolo ngaphambi kokuba kuqale ukulalelwa kobufakazi kule khomishini. Amahhovisi ekhomishini agqekezwa ngoMgqibelo, kwathathwa impahla ekubalwa ama-laptop. UZondo uveze ukuthi akusona kuphela lesi sigameko njengoba kuke kwaba khona ukudutshulwa kwamahhovisi ekhomishini ngaphambilini. UZondo uthe uthole umbiko ukuthi ngeledlule kwadutshulwa iwindi emahhovisi, kwatholakala inhlamvu ngaphakathi. NgeSonto, amaphoyisa abesendaweni yesigameko njengoba kugqekeziwe, athola ukuthi kuthathwe ama-laptop. UZondo uthe lokhu kuyakhathaza kakhulu, wathi kodwa ngeke baphazamiseke emsebenzini wabo. “Sifuna nje ukusho ukuthi uma kukhona ozama ukuphazamisa ukusebenza kwekhomishini, ngeke nje aphumelele, angeke sisabiseke,” kusho uZondo. Okwamanje bekungakacaci ukuthi ama-laptop athathiwe ngabe kukhona yini ulwazi olubucayi bekhomishini obebuqukethwe yiwo. Kwenzeka konke lokhu nje, ikhomishini ingaphansi kwengcindezi yokuba iphothule ubufakazi ngoJuni nonyaka. Ngokusho kukaZondo, uyangabaza ukuthi lezi zigameko zizobaphazamisa. UZondo uthe ithimba lekhomishini lisebenza ngokuzimisela nangokuzikhanda. Uthe nangezimpelasonto umsebenzi uyaqhubeka. Izolo, bekufakaza uSomlomo wePhalamende uNksz, Thandi Modise, oxolisile kubantu bakuleli ngokuba iPhalamende lenze kancane ekulandeleni izinsolo ezazikhona zokulawulwa koMbuso kusolwa umndeni wakwaGupta. Ephonswa imibuzo ngodaba oluthinta lo mndeni, uvumile ukuthi iPhalamende lenza kancane ekuwuthatheleni izinyathelo ngezinsolo ezazivela ngawo. Uthe baphaphama izinto sezivele zizimbi kakhulu. Kusalindeleke ukuba kuzofakaza uMengameli wakuleli, uMnuz Cyril Ramaphosa.  