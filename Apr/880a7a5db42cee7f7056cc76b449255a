IMPUNYELA  engumakadebona we-ANC, eke yaba ngungqongqoshe uMnuz Tokyo Sexwale, isola uNgqongqoshe wezeziMali kuleli uMnuz Tito Mboweni ngokweba imali esikhwameni sezigidi zamarandi okwakufanele sitakule abahlwempu. Ekhuluma ngokukhethelekile ne-Independent Media izolo, eshicilela Isolezwe, uSexwale usole abanye bezindaba ngokwehluleka ukuphenya izinsolo zakhe, kodwa bakhetha ukumveza njengomuntu ophithanelwa yingqondo. USexwale uthe uMboweni nguyena ongumsolwa kulezi zinsolo zemali ezithinta ibhange loMbuso. Ulokhu emile kwelokuthi le mali yebiwa futhi usevule amacala, yize kuyinto ephikwa nguMboweni nebhange lo Mbuso. “UMboweni nguyena umsolwa. Angikhathalele ukuthi uthini. Akekho esimeni sokuba yena athi ngiqoliwe. Amaphoyisa kuphela angaba sesimeni sokusho lokho. UTito ngeke akwazi ukuzisola,” kusho uSexwale. “OKlebe bayaphenya, zikhona izinombolo zasebhange, kungani efuna ukulokhu egcizelela ukuthi mina ngiqoliwe, ekubeni amaphoyisa engakasho lutho,” kusho uSexwale. Okunye akuvelile ukuthi osebenzisana noSexwale ukuvundulula leli qiniso uMnuz Godwin Webb, bekumele abekhona kwisithangami sabezindaba ngeledlule kodwa wangaba khona ngenxa yokugula. Kuvele ukuthi ngo-1993, wabekwa amacala okukhwabanisa netulo lokuhlasela i-ANC. Agcina ehoxisiwe amacala kuWebb. USexwale uthe ngokuzayo, uzoveza amagama ezikhulu eziphezulu kuhulumeni abathintekayo kule nkohlakalo. Kodwa akathandanga ukuveza amagama, esaba ukuthi kuzophazamisa uphenyo. USexwale uyagcizelela ukuthi kukhona abebefuna ukuthi zijikwe lezi zinsolo ukuvikela ababandekayo kule nkohlakalo. “Ngingakuveza lokhu kunina, kukhona abanye abaxhasi abameme izikhulu zikahulumeni ukuze kuxoxwe ngalolu xhaso. Bake bangimema nami nobuholi kuleli. UMengameli (Cyril Ramaphosa), uyazi ngalokho kuxhumana,” kusho uSexwale. USexwale usamile ekutheni lolu xhaso elaziwa nge-WSB Heritage Funds, lukhona futhi imali yakhishwa yafakwa emabhange angu-18, ngenxa yabantu abanamagama amakhulu futhi abaziwayo. “Imali yafakwa emabhange angu-18 abantu abaziwayo. Bonke lobu bugebengu benzeke kwibhange loMbuso. UMengameli Ramaphosa ngesikhathi enenkulumo ebhekiswe esizweni ngo-2019, wakhuluma ngokwakha amadolobha amasha. Amadolobha anakho konke okudingekayo. Wayazi ukuthi kunemali. Empeleni nje, inkulumo yakhe, amagama ayo akhishwa kumqulu wethu. Wayazi kunemali. Ifunde le miqulu, niphenye izinombolo zasebhange engininikeze zona.” Umnyango kaMgcinimafa nebhange loMbuso, bathe ngeke baphawule ngenkulumo yakamuva kaSexwale. UMboweni akazange atholakale ukuba aphawule. 