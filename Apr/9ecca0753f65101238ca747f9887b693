PHILI MJOLI LUYAQHUBEKA  uhlelo lokugomela iCovid-19 kusetshenziswa umgomo wakwaJohnson&Johnson obumisiwe kuleli. UNgqongqoshe wezeMpilo kuleli, uDkt Zweli Mkhize, uthe ukugonywa kwabasebenzi bezempilo okwenziwa ngaphansi kohlelo locwaningo, iSisonke Protocol, luzoqhubeka ezikhungweni ezingu-95 zokugoma ezikuleli. Uthe isikhungo esigunyaza ukusetshenziswa kwemithi kuleli, iSouth African Health Products Authority (Sahpra)  senza isiphakamiso ePhalamende sokuthi ukugoma kuqhubeke kodwa kuqashwe. Uthe njengamanje imigomo ekhona, okuzogonywa ngayo ngaphansi kwalolu hlelo, ingu-500 000. Lo mgomo wamiswa kusagonywe abasebenzi abangaphansi kuka-300 000 kwabangu-1.2 million. "Ukugoma esigabeni sokuqala kulindeleke ukuthi kuphele ngoMeyi 16. Sizimisele  ukugoma abasebenzi abasele ngobuningi babo, yize kuke kwaba khona ukuphazamiseka. Sinxusa abasebenzi bezempilo nabelaphi bendabuko abangakabhaliseli ukugoma ukuthi babhalise kwi-website yoMnyango wezeMpilo," kusho uDkt Mkhize. Ukugoma ngalo ngomo kwamiswa kuleli ngemuva kokuthi kutholakale abesifazane abayisithupha e-United States benesifo esingajwayekile, sokuba namahlule egazini okusolwa umgomo, okubizwa ngeVaccine Induced Thrombotic Thrombocytopenia (VITT). Manje sebeyisishiyagalombili abesifazane abajove ngawo base beba neVITT. "Ngesikhathi kumiswa ukugoma ngalo mgomo kwakusanikezwa ososayensi ithuba lokuthi bacwaninge bese bekhipha isinqumo sokuthi lo mgomo ungasetshenziswa kanjani. Ucwaningo luveze ukuthi amathuba okuthi umuntu abe nalesi sifo ngoyedwa kwabayisigidi. Abesifazane okungenzeka bangenwe yilesi sifo ngabaneminyaka ephakathi kuka-18 kuya ku-48. Nakhona kuthiwa amathuba okuthi igazi libe namahlule mancane. Ososayensi emhlabeni benze isiphakamiso sokuthi kuqhutshekwe nokugoma ngalo mgomo,"  kusho  uDkt Mkhize. Uthe kuleli uphiko olwenza ucwaningo ngemithi, iSouth African Medical Research Council  (SAMRC), wuMnyango wezeMpilo neSahpra nezinye izikhungo zezempilo bazobe bewuqaphile umgomo . "Bonke ababhalisele ukugoma ngalo mgomo bazonikezwa ifomu eshoyo ukuthi yibuphi ubungozi balo mgomo. Bazoyisayina ngaphambi kokuthi bagome,"  kusho uMkhize.