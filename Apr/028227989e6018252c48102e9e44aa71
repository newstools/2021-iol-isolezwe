IKHALELWE amasongo kaSigonyela isilimele indoda esolwa ngokudubulana namaphoyisa abeqaphe ubugebengu eFakazi, eManzimtoti eThekwini izolo entathakusa. Umsolwa oneminyaka engu-35 uboshwe wabekwa icala lokuzama ukubulala, elokuphanga nelokutholakala nesibhamu nezinhlamvu okungekho emthethweni. Kulindeleke ukuthi avele enkantolo yeMantshi eMbumbulu uma esededelwe esibhedlela lapho elashwa khona ngaphansi kweso lamaphoyisa. Okhulumela amaphoyisa KwaZulu-Natal, uColonel Thembeka Mbele, uthe izolo ngo-1 entathakusa, uphiko lwamaphoyisa iPublic Order Policing lulunywe indlebe ngabantu okuthiwa bebephanga isitolo sokudla. UCol. Mbele uthe la madoda avulele ngenhlamvu ebhekise emaphoyiseni abe esedubula nawo. “Kulimale indoda eyodwa emlenzeni ngenkathi kudutshulwana. Abalekile amadoda amathathu engenamyocu, eyodwa ilimale emlenzeni yaphuthunyiswa esibhedlela,” kusho uCol. Mbele. Kuthiwa indoda eboshiwe itholakale nesibhamu esinezinhlamvu ezingekho emthethweni.