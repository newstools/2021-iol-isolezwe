ABEGCWELE izinkalo zonke amaqembu ezepolitiki ngempelasonto ekhankasa okokugcina, njengoba kuzokuba nokhetho lokuchibiyela ngoLwesithathu. Lolu khetho lokuchibiyela lwandulela ukhetho lokuchibiyela lokugcina, oluzokuba ngoMeyi, ngaphambi kokhetho lohulumeni basekhaya. Ukhetho lokuchibiyela lwangoLwesithathu luzobanjwa kuma-ward angu-15, kanti iningi lawo aKwazulu-Natal. Kuzokuba nokhetho lokuchibiyela kuma-ward ayisithupha kulesi fundazwe komasipala abahlanu, eThekwini, KwaDukuza, KwaMaphumulo, eBuhlebezwe naseMzimkhulu. Iningi labaholi bezinhlangano ezihlukene belikhankasa ezindaweni ezahlukene. I-ANC ithumele amalungu esigungu esiphezulu, okubalwa kuwo uMnuz Senzo Mchunu, uNkk Nocawe Mafu, uNkk Lindiwe Sisulu, uNkk Sindi Chikunga noNkk Mildred Oliphant. Laba baholi bakhankase ezindaweni ezehlukene ezizokuba nokhetho lokuchibiyela. Lokhu kukhankasa kwabo esifundazweni kulandela lokho kwamengameli wale nhlangano, uMnuz Cyril Ramaphosa, okhankase eThekwini, ngesonto eledlule. I-IFP yona iqinise umkhankaso wayo wokugcina kwi-ward layo KwaDukuza. Leli qembu libambe umcimbi uSiyanqoba, eLindelani, ngeSonto. Umholi wale nhlangano, uMnuz Velenkosini Hlabisa, uthe banethemba lokuthi bazoqhubeka nomgqigqo omuhle okhethweni lokuchibiyela, bakwazi ukuyibuyisa le-ward. “Ngokhetho lokuchibiyela olwedlule, sikwazile ukuhlithwa ama-ward kwi-ANC eNkandla, saphinda sakwazi ukugcina ebesiwaphethe. Angikungabazi ukuthi nakulokhu sizokwazi ukwenza kahle, sigcine i-ward ebesiyiphethe.” Nakuba leli qembu lisanda kwenza isiphakamiso sokuthi ukhetho lohulumeni basekhaya lihlehliswe ngenxa yobhubhane iCorona, uHlabisa uthe bakulungele ukukhankasela lolu khetho. “Noma lungaba ngoSepthemba, thina silulungele inqobo nje uma isivuvu sesithathu sobhubhane iCorona, singeke sibe namandla njengesivuvu sesibili lapho kwashona khona inqwaba yabantu.” Ukhetho lohulumeni basekhaya kulindeleke ukuthi lubanjwe phakathi kuka-Agasti noNovemba. 