UMNYANGO wezokuHlaliswa kwaBantu KwaZulu-Natal uthi luzosheshiswa uhlelo lokuqedwa kwemijondolo, ezindaweni ezakhele uMasipala weTheku. Lokhu kushiwo nguNgqongqoshe womnyango uMnuz Jomo Sibiya, ngesikhathi enikela ngempahla yokwakha izindlu zesikhashana emphakathini ohlala emijondolo ebizwa ngeMarikana eseCato Crest, emuva kokusala dengwane ngesikhathi kungqongqa imijondolo engu-48 ngesonto eledlule. USibiya ubehambisana noSihlalo wekomiti lezokuHlaliswa kwaBantu nokuThuthukiswa kweNgqalasizinda kuMasipala weTheku, uMnuz Thanduxolo Sabelo. “Sibeke imali engaphezu kukaR700 million kulo nyaka eyokuqeda izindawo eziyimijondolo. Le mali ibhekele ukuqeda imijondolo kuphela ayibekelwa ukwenza okunye. Sifuna abantu bakwazi ukuhlala ezindaweni ezihloniphekile ngoba ngeminye yemigomo ye-Freedom Charter, ukuthi abantu bahlale ezindaweni abazohlopheka ngokuhlala kuzo,” kusho uSibiya. Uthe inkinga wukuthi abantu bakha ezindaweni zikamasipala ngenkani osekwenziwe kuzo iziza zokuthi kwakhelwe abantu izindlu. Uthe ngaphansi kohlelo oseluqalile eCato Crest, olubizwa ngeCato Crest Slum Clearence Project, kanti inhloso ngalo ukuqedwa kwemijondolo kule ndawo. Zingu-1500 izindlu okwakumele zakhiwe kodwa kwakhiwa kuphela ezingu- 1045. Uthe ezisele zizokwakhiwa ngokushesha. Uyedwa umuntu oshonile uNkk Marathabile Letela (38) ongowokudabuka eLesotho, kwalimala kabi oyedwa ona-16 okuthiwa usesimeni esibucayi esibhedlela. Umfowabo kamufi uMnuz Leeto Letela, uthe kubathoba amanxeba ukuthola umnikelo. “Namanje asikazi ukuthi isidumbu sakhe sizohlala isikhathi esingakanani njengoba eshone ngokusha. Sizolinda amaphoyisa  aphothule umsebenzi, kodwa kuyasijabulisa ukuthi uhulumeni kukhona asenzela khona njengoba kwasha yonke into yakhe,” kusho uLetelo. USabelo uthe umasipala usezinhlelweni zokuphucula isimo sabantu abahlala emijondolo sibe ngcono ngesikhathi besalinde ukwakhelwa izindlu eziphephile. “Siyawulekelela umphakathi owakhe emjondolo njengomasipala. Sinohlelo lokuthuthukisa imijondolo, okuwuhlelo umasipala osuke ukuqinisekisa ngayo ukuthi uzofaka ugesi, amanzi, amathoyilethi nemihubhe ukuze abantu bathole zonke izidingo ezisuke zibhekiswe kubona,” kusho uSabelo. 