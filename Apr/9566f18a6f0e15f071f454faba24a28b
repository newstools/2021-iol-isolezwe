AMALUNGU omphakathi waseQuarry Heights, eThekwini, akhala ngabasebenzi bakaMasipala weTheku, athi balahla udoti emgwaqweni oseduze kwemizi yabo. Lawa malungu athi sekuphele isikhathi eside ezama ukunqanda amaloli alahla udoti emgwaqweni uQuarry Hieghts Drive, kuleli lokishi. Kuthiwa abasebenzi abasuke beshayela imoto kadoti banqandeka uma kukhona ilungu elibavimbayo ukuthi balahle udot,i abasuke bewuthwele. Uma befike kungekho muntu obabonayo, kuthiwa bayawulahla maqede bahambe. UMnuz Bongani Duma oyisakhamuzi kule ndawo, uthi sebezame bahluleka wukulungisa inkinga ababhekene nayo ngoba ikhansela lendawo lingaqhamuki nesisombululo. “ Inkinga enkulu wukuthi ikhansela alisilekeleli kule nkinga. Akulula neze ukugada amaloli asuke ezolahla udoti nsuku zonke ngoba kwesinye isikhathi afika sisemsebenzini,” kubeka uDuma. Ilungu lekomiti lomphakathi uNksz Sara Luthuli, lithi sebeludlulisile udaba kumasipala kodwa basalinde ukuzwa isisombululo ozoqhamuka naso. “ Sisalinde ukuzwa kumasipala ukuthi uwusiza kanjani umphakathi okhala ngodoti,” kubeka uNksz Luthuli kafushane. Ikhansela lendawo uNksz Joyce Johnson, lithe bamatasa nophiko lokuqoqwa kukadoti iDSW,  ngomkhankaso wokuhlanza le ndawo. “ Abantu baseQuarry Heights sibacelile ukuthi bathathe izinombolo zamaloli ukuze sikwazi ukulandelela ukuthi ngobani abalahla udoti endaweni yabo,” kubeka ikhansela. Okhulumela uMasipala weTheku, uMnuz Msawakhe Mayisela, uthe umkhandlu unalo ulwazi ngokwenzeka ophikweni lokuqoqwa kwadoti. “  Umkhandlu ujube ithimba labasebenzi elizoqikelela ukuthi sizihlinzeka ngendlela efanele izinsiza emphakathini. Umphathi oqondene nophiko nguye ogunyazwe ukuthi enze uphenyo mayelana nale nkinga,” kubeka uMayisela. Eqhuba uthe, umkhandlu awuhambisani nomkhuba wokulahlwa kukadoti ngokungemthetho. Abantu bangabika kwinombolo ethi 031 311 8804,  uma bebona izephula mthetho ezilahla udoti endaweni okungagunyaziwe ukuthi kulahlwe kuyona. 