IGCINWE ngaphansi kweso lamaphoyisa esibhedlela indoda elahlwe elakubo ngesikhathi izama ukuduna iloli elithwala upharafini eligingqikile lawela phezu kwayo. Lesi sigameko senzeke entathukusa yangoLwesithathu emgwaqweni onguthelawayeka uN3 ngaseHammarsdale, eThekwini. Kudingeke ukuthi uvalwe lo mzila ngesikhathi abezimo eziphuthumayo namaphoyisa betakula. Le ndoda ithweswe icala lokuzama ukuduna imoto eliphenywa ngamaphoyisa aseHammarsdale. Iloli ebelithwele upharafini kuthiwa belibheke ngaseMgungundlovu ngesikhathi sesehlakalo. Okhulumela amaphoyisa KwaZulu Natal, uCaptain Nqobile Gwala, uthe kusolakala ukuthi umshayeli weloli ubeshayela ngenkathi ezwa ukuthi iloli liqala ukuphelelwa ngamandla. Uthe umshayeli weloli ubone amadoda amabili abeshaya amawindi ekotele ezicabheni zombili. “Iloli libe seliphuma emgwaqweni libheke phansi emhosheni. Ligcine ligingqikela phezu koyedwa wabo. Ulimele wabe esephuthunyiswa esibhedlela ukuze athole ukwelashwa,’’ usho kanje. UCapt Gwala uthe le ndoda iqashwe ngeso lokhozi ngamaphoyisa  esibhedlela. 