ILENGELWA yizembe iMeya yoMasipala uMthonjaneni, uMnuz Sibonginkosi Biyela, okuthiwa i-IFP isithathe isinqumo sokuyehlisa esikhundleni. Ngokuthola kweSolezwe, isinqumo sokuphuca uBiyela amaketango obumeya, sithathwe emva komhlangano obusoLundi ngempelasonto, lapho khona uBiyela ebevele phambi kwekomiti eliqondisa ubugwegwe. UBiyela wabizelwa kuleli komiti kulandela izinsolo zokuthi waba wungqondongqondo ekuhleleni umbhikisho owawulwa nemenenja kamasipala, uMnuz Philani Sibiya. Emva kwalo mbhikisho, kwabe sekuqalwa uphenyo nolwathola ukuthi uBiyela waba nesandla ekuhlelweni kwawo. Isolezwe  lithole ukuthi ubuholi be-IFP buhambele kulo masipala ngoLwesithathu, lapho buhlangane khona namakhansela aleli qembu. Ngokomthombo, ubuholi be-IFP bebuphethe incwadi yokwesula ebekufanele isayinwe uBiyela, kepha uBiyela ubengekho kulo mhlangano. Kuthiwa ubatshelile abaholi be-IFP ukuthi angeke ayisayine le ncwadi, wathi abamxoshe okungcono. Kuthiwa ubuholi obebuthunywe yi-IFP, buhambe budangele. Umthombo uthe lolu daba seluzobuyela oLundi, kanti kulindeleke ukuthi lubhungwe ngoMsombuluko. Isolezwe lishayele ucingo okhulumela i-IFP, uMnuz Mkhuleko Hlengwa, ngoLwesithathu, ukuzama ukuthola ukuphawula kwe-IFP. UHlengwa utshele intatheli ukuthi kukhona okwangaphakathi okusaqedelwa ngalolu daba, akakwazi ukuphawula, wabe esecela ukuthi abuye ashayelwe emini ngalo uLwesithathu. Isolezwe lizamile izikhawu eziningi ukumshayela emva kwalokho kepha ucingo ubengasalubambi. Imizamo yokuthola ukuphawula kukaBiyela, ayiphumelelanga. Ucingo lwakhe belukhala lungabanjwa kanti nomyalezo awuthunyelwe akazange awuphendule. Ukuxoshwa kukaBiyela sekususe imvunge kubalandeli baleli qembu abakholwelwa ukuthi ukhishwa esikhundleni ngoba nakhu ekuhlangothi olwaziwa ngokuthi ama“AU” (Abusekho Ubunzima). Amalungu ale nhlangano asezwakalise ukuthi ukushushiswa nokuxoshwa kwalabo abakulolu hlangothi, kuzolibulala iqembu. Axwayise ngokuthi lokhu kuzoholela ekutheni iqembu lingenzi kahle okhethweni lohulumeni basekhaya oluzokuba kulo nyaka.