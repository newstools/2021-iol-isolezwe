INKATHA Freedom Party (IFP) ifuna iSouth African Social Security Agency (Sassa) ilungise udaba lwamakhadi aphindeka kabili emuva kokutholakala kwamakhadi awu-52 ngeledlule eZululand. UMnuz Les Govender okhulumela i-IFP ezindabeni zokuthuthukiswa komphakathi esiShayamthetho saKwaZulu-Natal, uthe iSassa kufanele izinekele umphakathi izinhlelo zayo zokugwema ukuphindeka kabili kwamakhadi okuhola izibonelelo. Uthe lokhu kwenza izigebengu zidle imali yoMbuso bese abantu okufanele bathole izibonelelo basale behluphekile. UCaptain Nqobile Gwala wamaphoyisa KwaZulu-Natal, uthe ngeledlule amaphoyisa ebesesha emzini othile oseMondlo ngesikhathi ethola amakhadi akwaSassa awu-52, awasebhange awu-19, awe-Easy Pay awu-47 nomazisi abawu-130. Uthe umnikazi womuzi ubengekho ngesikhathi amaphoyisa esesha kodwa uphenyo luyaqhubeka ngalolu daba ngoba kubuye kwatholakala uR179 200, i-AK47 nezibhamu ezincane. Akekho obeseboshiwe ngalolu daba kodwa uCaptain Gwala uthe uphenyo luyaqhubeka. UGovender uthe bafuna iSassa ize nezinhlelo ezicacile zokulwa nobugebengu ngoba kuyacaca ukuthi izigebengu ezenza amakhadi akwaSassa, zisebenzisana nabasebenzi bakahulumeni. “Siyazibuza ukuthi izigebengu zisuke ziyithathaphi imishini yokukhiqiza amakhadi afana nawabantu abaholayo? Bangaki abantu asebeqolwe yilezi zigebengu? Kuyacaca ukuthi kukhona ongaphakathi (kwaSassa) olekelela izigebengu. Sikhathazekile ngoba ukuphindeka kwamakhadi kuholela ekutheni abantu bakithi abampofu bangazitholi izibonelelo zabo. Siyacela iSassa noMnyango wezokuThuthukiswa koMphakathi  balwe nenkohlakalo ekwaSassa,” kusho uGovender. Uthe uma seziboshiwe lezi zigilamkhuba kufanele inkantolo izijezise kanzima. Ubuye wazwakalisa ukukhathazeka ngokuthi yize iSassa ithule amakhadi amasha okuhola anombala osagolide, kodwa izigebengu ziyaqhubeka nokuqola abantu ngakho kufanele kuziwe nohlelo olusha. “Sicela iSassa noMnyango wezokuThuthukiswa koMphakathi babe nophenyo oluzoveza ukuthi abasebenzi baphila ngokwamandla abo yini ngoba kunezinsolo zokuthi beba imali ehlelelwe abampofu. Uma izigilamkhuba ezikokotela amakhadi seziboshiwe asifuni zithole ibheyili kodwa sifuna zijeziswe kanzima,” kusho uGovender. UNksz Sandy Godlwana obhekele ezokukhangisa nokuxhumana kwaSassa KwaZulu-Natal, uthe uzoqoqa imininingwane bese ebuyela entathelini. Kuze kwashaya isikhathi sokushicilela engakabuyeli entathelini.