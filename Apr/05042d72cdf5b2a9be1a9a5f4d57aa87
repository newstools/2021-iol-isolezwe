WILLEM PHUNGULA I-ANC KwaZulu-Natal ithi babalelwa eshumini abaholi bayo okuzomele bashenxe ezikhundleni zingakapheli izinsuku ezingu-30, okuwumgomo obekwe yisigungu esiphezulu senhlangano. Okhulumela le nhlangano esifundazweni, uMnuz Nhlakanipho Ntombela uthe uma bengekho abasha ababekwe amacala, ngokohlu lwangonyaka odlule babalelwa eshumini abathintekayo. Uthe kodwa sebecele onobhala ezifundeni ukuba babathumele uhlu olusha lwamalungu asezigungwini nasemagatsheni, ukuze baziswe ngokusemthethweni ukuthi mabashenxe. Yisifunda seTheku esibukeka sinamalungu amaningi azochaphazelwa yilesi sinqumo. Bayisishiyagalombili abe-ANC eThekwini okuzomele bashenxe ezikhundleni zabo embuthweni nakuhulumeni. EThekwini uNkk Zandile Gumede kuzomele ashiye eSishayamthetho, abuye ekubeni yiphini lomdidiyeli wesigungu sesikhashana, amakhansela wuNksz Zoe Shabalala, Mnuz Sthenjwa Nyawose, Mnuz Bhekokwakhe Phewa, Mnuz Siduduzo Khuzwayo, Mondli Mthembu, Mnuz Mthokozisi Nojiyeza noThembelihle de Lange. Ikhansela uNomusa Mthembu selashona. Wonke la makhansela athinteka emacaleni enkohlakalo yethenda yokuthutha udoti elinganiselwa kuR430 million. Abhekene namacala angaphezu kuka-2000 okuvele nezinsolo zobufakazi basemabhange ukuthi ahlomula ezinkampanini ezathola le thenda. Mayelana namalungu ajwayelekile kodwa ahamba amacala, uNtombela uthe ilungu elifuna ukungenela isikhundla noma elifuna ukuqokelwa esikhundleni sikahulumeni kuyomele liqale liye ekomitini lobuqotho, kubhekwe icala lalo ukuthi ngeke yini ukuqokwa kwalo kudicilele phansi isithunzi senhlangano. Omunye umholi oqavile kwi-ANC yiphini likasihlalo wesifundazwe uMnuz Mike Mabuyakhulu. Naye ubhekene necala lezinsolo zokuthola intshontsho likaR300 000 ngomcimbi weNorth Sea Jazz Festival, owawuzoba ngo-2012 kodwa wabhuntsha. Yize lo mcimbi ungazange usaba khona kodwa uMnyango wezokuThuthukiswa koMnotho nezokuVakasha, uMabuyakhulu abe engungqongqoshe wawo wakhipha uR30 million wahlukaniselwa izinkampani ezazizokwenza umsebenzi kuwo. Ngokwesinqumo sesigungu esiphezulu, wonke amalungu abekwe amacala kumele zingapheli izinsuku ezingu-30 engehlile ezikhundleni aziphethe enhlanganweni nakuhulumeni, ngale kwalokho azomiswa enhlanganweni, bese ethathelwa izinyathelo ngokushaya indiva umyalelo wenhlangano. Abantu bamagange ngalesi sinqumo njengoba sithinta noNobhala-Jikelele we-ANC, uMnuz Ace Magashule obhekene necala lokuhlomula ethendeni yokukhishwa kwetsheboya ezindlini ezazifulelwe ngalo  esengundunankulu eFree State. 