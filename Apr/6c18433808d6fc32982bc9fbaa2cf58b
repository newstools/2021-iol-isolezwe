UMNYANGO wezeMfundo KwaZulu-Natal uveze ukuthi uzowuthatha emholweni kathisha uR65 million, ofunwa wumndeni womfundi wesikole Ubulinga High, owashaywa ngensimbi wafa esingezanzi. UMnuz Muzi Mahlambi onguMqondisi wezokuxhumana emnyangweni wezeMfundo KwaZulu-Natal, uthe kwenzeka kanjena uma othisha bengalaleli umthetho obekiwe wokuthi bangabashayi abafundi. “Sihlale sibatshela othisha ukuthi bangajezisi abafundi ngokubashaya kodwa abezwa. Kugcina sekwenzeka into enjena, sekuboshwa umnyango ufunwe izigidi. Umnyango uzoyithatha kuthisha imali efunwa ngumndeni,” kusho uMahlambi. Isolezwe lithole ukuthi uthisha ongummangalelwa kuleli cala, uMnuz Musa Mwesigwa, ungaphandle ngebheyili kanti usahamba necala langaphakathi emnyangweni wezeMfundo elavulwa emuva kwalesi sigameko. Leli phephandaba labika ukuthi uMwesigwa washaya umfundi uNksz Nondumiso Magubane, ngaphezu kwezinqa ngensimbi emva kokuthi umfundi owayenza ugrade 12 ngonyaka odlule, elove isonto elilodwa ngenxa yokuhlushwa yi-asthma. UMwesigwa ofundisa i-English eBulinga, akazange ayemukele incwadi yokuthi uNksz Magubane ubegula yize umfundi wayesevunyelwe wuthishomkhulu ukuba aqhubeke nokufunda, emuva kokuchaza ngesizathu sokulova kwakhe. NgoLwesithathu icala lokushaywa kukaNksz Magubane beliseNkantolo yeMantshi yaseBergville, lapho ummeli wommangali uMnuz Godrich Gardee, etshele inkantolo ukuthi bafuna ubulungiswa ngoba umthetho awuvumi ukuthi kushaywe abafundi ezikoleni. Icala lihlehliselwe uMeyi 20, mayelana nodaba lwesinxephezelo sikaR65 million. UNksz Celimpilo Magubane ongudadewabo kammangali, uthi akulona  icala lokushaya kuphela abalifake enkantolo, kepha abameli babo beMabuza Attorneys abaholwa nguMnuz Godrich Gardee, bafake namaphepha esinxephezelo sikaR65 million enkantolo yamajaji eMgungundlovu. Uthe lesi sinxephezelo basibona sifanele ngoba impilo kaNondumiso ayisafani nakuqala. “Kuyimanje akakwazi ukuhlala phansi, udinga ukubekelwa umcamelo ngaphambi kokuhlala nakhona akahlali isikhathi eside. Akasahambi kahle, umlenze wakhe awukho sesimeni esifana nesakuqala. Uhamba ngezinduku. Wenza nephysio therapy njengoba besazama ukumsiza odokotela,” kusho uNksz Magubane. Uveze ukuthi udadewabo akazange akwazi nokuphothula umatric wakhe ngonyaka odlule ngenxa yokulimala.