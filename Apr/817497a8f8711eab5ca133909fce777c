ABAHOLI bakahulumeni waKwaZulu-Natal bavakashele eSikhaleni, emndenini wowesilisa odutshulwe washona ngamaphoyisa eHonolulu, eHawaii, e-United States of America (USA), ngesonto eledlule. UMqondisi Jikelele waKwaZulu-Natal, uDkt Nonhlanhla Mkhize neMeya yaseMhlathuze uMnuz Mduduzi Mhlongo, baye kobhonga emswaneni emndenini kaMnuz Lindani Myeni (29), izolo. Amaphoyisa aseHonolulu athi uMyeni udutshulwe ngemva kokuba nengxabano namaphoyisa amathathu ayezombopha ngemva kokubikwa ngothile njengomuntu obezogqekeza. Azithethelela ngokuthi ayezivikela kowesilisa owayenodlame kuwona. UDkt Mkhize uye kulo mndeni ngokomyalelo kaNdunankulu, uMnuz Sihle Zikalala. UZikalala uthe uhulumeni usebenza ngokubambisana nomndeni noMnyango wezobuDlelwano namanye amaZwe ngenhloso yokulanda isidumbu sikaMyeni, e-USA. “Siwuhulumeni wesifundazwe sinethemba lokuthi buzokwenziwa ubulungiswa ngokuthi kuboshwe ababulali bakaMyeni nabobonke abathintekayo ngokushesha. Sijube umqondisi jikelele ukuba axhumane nomndeni ukuze siweseke ngokudingayo,” kusho uZikalala. UMhlongo udlulise amazwi enduduzo ewabhekise kulo mndeni wasehamba emazwini kaZikalala, ethi bafuna kwenzeke ubulungiswa. “Asifuni ukuqagela ngokwaholela ekudutshulweni kukaMyeni kodwa sifuna amaphoyisa nezinhlaka ezifanele balekelele umndeni uthole iqiniso futhi kuboshwe abasolwa ngokushesha,” kusho uMhlongo. Uthe bazolulandelela lolu daba futhi bafake isandla, baxhase umndeni ngokudingayo.  