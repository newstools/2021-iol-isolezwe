IKHUNGATHEKILE imindeni ngephoyisa okusolwa ukuthi libulale ingoduso yalo eyiphoyisa, nowayeyingoduso ophinde abe ngunina wengane, ngaphambi kokuthi lizidubule lona kubuka abasekhweni. Imindeni kaConstable Thobile Dlamini (28) waseHillcrest, obeyiphoyisa esiteshini samaphoyisa ePinetown noNksz Rebecca Ngubo (35) waKwaDabeka eSub-5, okuthiwa badutshulwe babulawa uSergent Lungelo Hlophe, ngaphambi kokuzibulala ngoMgqibelo ebusuku, isadidekile ngokuholele kulesi sigameko. UNksz Thabisile Ngubo ongudadewabo kaRebecca, elandisa ngesigameko ngesikhathi Isolezwe lihambele lo mndeni, uthe uHlophe bese kuphele iminyaka emithathu ahlukana nomufi anengane naye eneminyaka eyisithupha. “Ufike ebusuku ngoMgqibelo wacela ukubona uRebecca kodwa wenqaba ngoba vele bebengasathandani, behlanganiswe yingane. Ubejwayele ukufika uma elethe izinto zengane nakhona ubezinika uMandla (isoka ladadewabo kamufi) ukuthi azidlulisele kudadewethu kwazise bekungasekho ukuxhumana phakathi kwabo,” kusho uThabisile. Uthe ngosuku lokudutshulwa kukadadewabo, uHlophe wacela uMandla ukuthi ambizele uRebecca okuthe uma enqaba (umufi) ukuphuma, wazingenela endlini waqonda egunjini obekulele kulo unina wengane yakhe. “Wafika (umsolwa) wakhipha ingane wakhiya umnyango. Ngenxa yokuthi amakamelo ethu ancikene, ngamuzwa uRebecca ethi akamyeke, kwangifikela ukuthi uyamshaya ngoba vele ubeyisidlova. Ngiqonde esicabheni sekamelo likaRebecca, ngamemeza uLungelo, ngimtshela ukuthi akangashayeli udadewethu ekhaya ngoba vele abasathandani, okuthe emva kwesikhashana ngezwa kuqhuma isibhamu amahlandla amaningi,” kulandisa uThabisile. Uthe ngesikhathi yena noyise bephuthuma ukuyobona okwenzekayo, uHlophe wavula umnyango wazibeka isibhamu ekhanda waphinde wawuvala kwezwakala ukuqhuma kwesibhamu. UThabisile uthe uHlophe wayemlobolile uRebecca ngaphambi kokuthi bahlukane. UMnuz Nkosinathi Dlamini, onguyise kaConstable Dlamini obeyingoduso kaHlophe, okusolakala ukuthi uqale wabulala yona ngaphambi kokudlulela KwaDabeka ukuyobulala unina wengane yakhe, uthe uthole ngaphambi kokwenzeka kwalesi sigameko, ucingo obeluvela endodakazini yakhe, ikhala ithi umkhwenyana wakwakhe uyikhombe ngesibhamu. “Ngithathe imoto yami ngaphuthuma lapho kuhlala khona umkhwenyana KwaSanti, okuyilapho indodakazi yami ibulawelwe khona. Bebethandana futhi kuthembisa ukuthi into yabo ihamba kahle, kodwa umkhwenyana bekukhombisa ukuthi ikhona into emdlayo noma ubenokhwantalala. Indodakazi beyike ingitshele ukuthi babuye baxabane kangangoba ngelinye ilanga useke wamshayela khona lapha ekhaya,” kusho uDlamini. Uthe ukushona kwendodakazi yakhe kubashaqisile kakhulu njengoba bebesalindele lukhulu kuyona kangangoba ibingakaqedi ngisho iminyaka emibili isebenza. Imizamo yokuthola umndeni wakwaHlophe ayiphumelelanga. Ucingo likayise kamsolwa (kamufi) belukhala lungabanjwa kwaze kwashaya isikhathi sokushicilela. Okhulumela amaphoyisa KwaZulu-Natal, uColonel Thembeka Mbele, usiqinisekisile isigameko. “Kuvulwe amacala okubulala nedokodo lokufa komuntu aphenywa eziteshini zamaphoyisa, esiKwaDabeka naseMariannhill. Isidumbu somsolwa ona-33 sitholwe sinenxeba lokudutshulwa ekhanda nesibhamu eceleni kwaso,” kusho uCol Mbele. 