SELULELWE kuLwesihlanu isikhathi sohlelo lokubhaliswa kwezitshudeni eziqalayo esikhungweni semfundo ephakeme iDurban University of Technology (DUT), okwakumenyezelwe ukuthi kuvalwe ngesonto eledlule. Lokhu kuqinisekiswe wuMqondisi omkhulu ehhovisi lezokuxhumana eDUT uSolwazi Alan Khan, esitatimendeni esithunyelwe kwabezindaba. UKhan uthe ukubhalisa kuzoqhubeka ngohlelo lwezobuchwepheshe olungavumeli ukuthi kubhaliselwe ezikhungweni. Uveze ukuthi luqala namuhla uhlelo lokufunda kwizitshudeni eziqalayo kule nyuvesi esezivele zibhalisile, wathi nalo luzobe lwenzeka ngalo uhlelo lwezobuchwepheshe, ngeke luqhutshwe emakilasini. “Lokhu kuzoqinisekisa ukuthi uhlelo lokufunda lwalo nyaka luphothulwa ngempumelelo ngesikhathi esifanele. Kuyaqapheleka ukuthi ingxenye enkulu yezitshudeni ezizofunda okokuqala isibhalisile,”  kusho uKhan. Uthe uhlelo lokufundela emakhaya kwezitshudeni ebezivele zifunda kule nyuvesi, luqale ngoMashi 29. Umbhikisho wezitshudeni wangesonto eledlule ebezikhala ngokugqoza kohlelo lokubhalisa nokubuyiselwa emuva kwezinkumbi zabebezobheka izikhala, kuholele ekutheni inyuvesi ithathe isinqumo sokuvala izikhungo zayo ezinhlanu eziseThekwini. Ukugcwala ngokweqile kwenyuvesi  kulethe itwetwe njengoba elakuleli lisabhekene nobhubhane iCovid-19, kanti uKhan uthe kusazolenga ingidi emasangweni enyuvesi kuze kube kuyamenyezelwa ukuthi kuzovulwa nini. “Lokhu kuzolekelela inyuvesi ukuthi ikwazi ukubuyekeza izinhlelo zokuvulwa kwezikhungo nokuvumela izitshudeni emagcekeni azo. Izinhlelo zokusetshenziswa kobuchwepheshe enyuvesi kuhlanganisa ukufunda nokufundisa kusetshenziswa zona, ziyaqhubeka,” kuqhuba uKhan. Ugcizelele ukuthi zonke izitshudeni ezihlangabezana nezinselelo ekubhaliseni, zixhumane nomnyango obhekelele ukwamukelwa kwezitshudeni kule nyuvesi. Khonamanjalo uNgqongqoshe wezeMfundo KwaZulu-Natal uMnuz Kwazi Mshengu, uhambele eMangosuthu University of Technology (MUT) eyoxoxisana nabaholi bezitshudeni ngoLwesihlanu ukuthola isixazululo. Lokhu kulandela umbhikisho wezitshudeni ngeledlule ezivuke umbhejezane zavala umgwaqo uMangosuthu Highway ngamathayi avuthayo nangemfucuza, phakathi kokunye zikhala ngokugqoza kohlelo lokubhalisa kule nyuvesi. UMshengu uthe ngemuva kokuhlangana nabaholi bezitshudeni kuvunyelwane ngokuthi kubunjwe ikomiti elizobhekelela zonke izinselelo enyuvesi  bese lidlulisa umbiko. “Izitshudeni zivumile ukuba yingxenye yaleli komidi kanjalo nenyuvesi. Sizocela abavela ehhovisini likaNdunankulu wesifundazwe ukuthi basibhekele ukusebenza kwalo. Sizophinde sibize omunye umhlangano ukuthola umbiko ngokutholwe yileli komiti,” kusho uMshengu. 