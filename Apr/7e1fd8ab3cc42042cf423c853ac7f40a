UNDUNANKULU kaZulu, Inkosi Mangosuthu Buthelezi, uchithe umhlangano athe awukho emthethweni obekuhloswe ngawo ukukhetha ozoba umeluleki webambabukhosi besizwe samaZulu, uNdlunkulu Mantfombi Dlamini Zulu. UButhelezi usho kanje esitatimendeni ngemva kwemibiko ethi uMntwana uMbonisi Zulu noMntwana uThembi Zulu-Ndlovu bebekulo mhlangano obubanjelwe oLundi ngempelasonto edlule. Ngokusho kukaButhelezi, uthe imibiko yabezindaba idalule ukuthi umhlangano olandelayo kulindeleke ube kusasa oLundi UButhelezi uthe lokhu kuzodala ukudideka esizweni futhi kuyishwa ukuthi lo mhlangano ubanjwe ngaphandle kwemvume noma umyalelo weNdlunkulu uMantfombi noma oNdlunkulu beSilo esikhotheme. Uqhube wathi iSilo esesabuza, uGoodwill Zwelithini kaBhekuzulu  owayethe uNdlunkulu uMantfombi ozophatha ngalesi sikhathi. Isilo sikhothame ngenyanga edlule satshalwa esigodlweni KwaKhethomthandayo KwaNongoma. INdlunkulu yahlangana yaphuma nesinqumo sokuthi kuzozilwa izinyanga ezintathu. Yamemezela ukuthi ngalesi sikhathi uNdlunkulu uMantfombi uyena ozoba yibambabukhosi. “Udaba lokuthi ubani ozolekelela uNdlunkulu uMantfombi lwakhulunywa emhlanganweni osemthethweni waseNdlunkulu esigodlweni okuhlala kuso uNdlunkulu. Lo mhlangano wawuthanyelwe ngamalungu aseNdlunkulu kuhlanganisa noMntwana uMbonisi noMntwana uThembi,” kusho uButhelezi. UButhelezi ube esecela yonke imininingwane mayelana nalo mhlangano ukuze aqondisise kahle kungani ubekhona ngoba yena akazi. “Ikhathazekile iNdlunkulu ngale mihlangano engekho emthethweni ekholelwa ukuthi kuhloswe ngayo ukuhlukanisa phakathi umndeni. Kuhloswe ngayo ukubukela phansi izifiso nezinhlelo zeMbube. Umndeni uzocela umhlangano noMntwana uMbonisi noMntwana uThembi,” kusho uButhelezi. Uthe laba Ntwana abezanga emhlaganweni womndeni obungoLwesibili abebebizwe kuwona ngenxa yezizathu eziphathelene nempilo. Ayiphumelelanga imizamo yokuthola ukuphawula kwaMntwana uMbonisi njengoba ucingo lwakhe belukhala lungabanjwa nomyalezo athunyelwe wona akawuphendulanga. 