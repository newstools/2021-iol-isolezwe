KUPHAZAMISEKE ukufunda nokufundisa esikoleni Umlazi Comprehensive Technical High (Comtech) izolo ngesikhathi isigejana sothisha sivimbela uthishanhloko ukungena emasangweni alesi sikole. Ngaphambi kokuvinjwa kukathishanhloko, abazali bebeye kulesi sikole beyobuza ukuthi kwenzekani emuva kokuthola ukuthi othisha ababesolwa ngokujola nabafundi bebuyile kulesi sikole. Omunye wabazali abakhulume neSolezwe ongeke adalulwe igama ukuze kungahlukumezi ingane yakhe kulesi sikole, uthe izinto zimapeketwane eComtech ngoba ukufunda akusaqhubeki kahle. “Ngonyaka odlule, kwakunezinsolo zokuthi kunothisha abajola nabafundi njengoba kwaze kwabanjwa omunye eqabula umfundi. Satshelwa ukuthi lolu daba luphenywa wuMnyango wezeMfundo kodwa sixakekile ukuzwa ngezingane ukuthi sebebuyile labo thisha. Njengoba bebuyile kuthiwa abafundisi, bafuna ukuqhuba imikhuba yabo yakudala. Izolo siye esikoleni siyobacela ukuthi abayohlala emakhaya kuze kuphothulwe uphenyo,” kusho umzali. Uveze ukuthi abazi ukuthi kwenzekani kulesi sikole njengoba uthishomkhulu evinjiwe ukuthi angene esikoleni. “Thina asithathi hlangothi lwamuntu, sifuna izingane zethu zifunde. Asazi nokuthi kungani bekuvalelwe uthishomkhulu ngaphandle. Siyacela uNgqongqoshe uMnuz Mshengu (Kwazi) angenelele kulolu daba ngoba izingane zethu kufanele zibhale izivivinyo kodwa kukhona abaphazamisa ukufunda eComtech,” kusho umzali. Isolezwe libuye lathola nencwadi eyalela ukuba kususwe igama lomzali othile ukuze angavotelwa uma sekukhethwa isigungu sabazali. Lithole nokuthi emasontweni adlule, othisha balwa ngemuva kokuthi owesilisa encome izinqa zikathisha wesifazane. UMnuz Muzi Mahlambi ongumqondisi wezokuxhumana eMnyangweni wezeMfundo KwaZulu-Natal, uthe bayalulandela udaba lwaseComtech. “Kunothisha abasolwa ngezigameko zokwenza ukuthi isikole singalawuleki. Siyaqhubeka nokulandela udaba lwaseComtech futhi maduze sizobathathela izinyathelo labo thisha. Ukufunda nokufundisa kuyaqhubeka,” kusho uMahlambi. 