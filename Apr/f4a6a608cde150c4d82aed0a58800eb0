UTHUKA izanya umndeni wenyanga esolwa ngokugwaza, ibulale ilungu lomphakathi eLindelani, eThekwini ngoMgqibelo. Kuthiwa isigameko senzeke ngemva kokuthi amalungu omphakathi abethukuthele, edubule umfowabo wenyanga  nomngani wayo ngeSonto ebusuku. Kuthiwa aqala ngokucekela phansi umuzi wayo nempahla, esigamekweni okukholakala ukuthi ngesokuziphindisela. Elandisa Isolezwe, udadewabo kamsolwa (igama lakhe eligodliwe ngenxa yobucayi bodaba), uthe ngemva kokuthi umfowabo egwaze ilungu lomphakathi ngoMgqibelo, isigejana samalungu omphakathi siqonde lapho kuhlala khona uMnuz Siyabonga Radebe (30) owumfowabo, kamsolwa amshaya ngokusansimbi ekhanda wakwazi ukuphunyuka. Kuthiwa badlulele endlini kamsolwa, bayicekela phansi bashisa nempahla. Umsolwa oyinyanga, kuthiwa usekubhaceni. Uthe ngakusasa ebusuku babuyile lapho kuhlala khona umfowabo (umgilwa) bashaya isicabha bangena, bamdubula phambi kwezingane zakhe. “ Badlulela kumngani wakhe (igama lakhe eligodliwe ngoba umndeni wakhe ungatholakalanga) ohlala endlini ewumakhelwane, naye benza okufanayo,” kubalisa leli lungu. Uthe ngendlela lesi senzo esibathuse ngayo bewumndeni, sebesaba nokulala kwazise bathola izinsongo zokuthi nabo bazohlaselwa babulawe uma bengafuni ukukhipha umsolwa lapho ecashe khona. “Kwathina asimazi selokhu abaleka ngoMgqibelo. Umfowabo obulawe wumphakathi akazi lutho futhi akangene kule nto. Babone kungcono ukuthi baziphindisele ngomuntu obezihlalela nezingane zakhe engesiyo inkinga emphakathini. Bamdubule izikhawu eziningi kangaka pho phambi kwezingane zakhe!  Siyesaba asiphephile,”  kubalisa yena. Lithe uma kushona ilanga bayabikelwa kangangoba kuze kudingeke bahambe beyobhaca ndawana thile bashiye amakhandlela ekhanya wodwa njengoba umfowabo engakangcatshwa.  Isimo simuncu endaweni njengoba kuhlukene imizwa ngalesi sigameko okukholakala ukuthi esokuziphindisela. Ekhasini lomphakathi kuFacebook elithi Lindelani Community, amanye amalungu ayasigxeka isimo kanti abanye bathi ibambe ngakho.  Kuthiwa ukuqhuma kwesibhamu nezigameko zokugwazana nokubulalana endaweni yaseThokoza, eLindelani, sekuphenduke insakavukela kangangoba kuleli khasi amanye amanye amalungu omphakathi aveza ukuthi asefisa ukuyishiya le ndawo. Okhulumela amaphoyisa KwaZulu-Natal uCaptain Nqobile Gwala uthe kuvulwe amacala okubulala esiteshini samaphoyisa eNtuzuma. “Ngesonto ebusuku abesilisa ababili ona-30 nona-38 kusolakala ukuthi bebelele endlini yabo esemgwaqweni iNewton ngesikhathi bedutshulwa abasolwa abangaziwa. Amaphoyisa asaphenya,” kusho uCaptain Gwala. 