KUBOSHWE abasolwa abayisikhombisa ngecala lokugwaza ngommese bagence ngobhushu ibhungu elineminyaka engu-19 eBlauwbosch Osizweni, ngeSonto. Abasolwa abaneminyaka ephakathi kuka-17 no-22 baboshwe ithimba lamaphoyisa ngosuku lwesehlo babekwa icala lokubulala, elokushaya ngenhloso yokulimaza, elokutholakala nezikhali eziyingozi, isibhamu nezinhlamvu okungekho emthethweni. Kulindeleke ukuthi bavele enkantolo yaseMadadeni namhlanje. Kusolakala ukuthi iqembu labafana lihlasele uMcebisi Rawulani obeya kubo ehamba nabanye. Kuthiwa uMcebisi ugwazwe wagencwa ngobhushu kodwa abehamba nabo babaleka. Okhulumela amaphoyisa KwaZulu-Natal, uBrigadier Jay Naicker, uthe umufi uhlonzwe njengoshonele endaweni yesehlakalo. UNaicker uthe kulindeleke ukuth kuboshwe abanye abasolwa njengoba amaphoyisa eqhubeka nophenyo lwawo. “Amaphoyisa asebenze kanzima ethungatha abasolwa. Omunye wabasolwa utholakale nesibhamu esingekho emthethweni, abanye batholwa nezikhali eziyingozi,” kusho uNaicker. UKhomishana wamaPhoyisa KwaZulu-Natal, uLieutenant General Nhlanhla Mkhwanazi uncome amaphoyisa asoSizweni abophe abasolwa. “Le ndawo ikhungethwe udlame lwentsha ehlomile esiphenduke amaqembu ezigelekeqe. Siyakwamukela ukuboshwa kwalaba esithemba ukuthi kuzoletha ukuthula kuleya ndawo,” kusho uMkhwanazi. Le ndawo ike yakhungathwa udlame ngenkathi kubhekana ngeziqu zamehlo amaqembu ezigelekeqe okuyintsha. Le migulukudu ibihlalise lubhojozi umphakathi kwakhonjwa ngenjumbane namaphoyisa athile ukuthi asebenzisana nezigebengu UNgqongqoshe wamaPhoyisa uMnuz Bheki Cele wafika kule ndawo wabiza imbizo yamaphoyisa, umphakathi izinhlaka zokuphepha emphakathini neminyango eyehlukene kahulumeni ngenhloso yokuthola umnyombo ngodlame bese kutholakala isixazululo. Kwandiswa nesibalo samaphoyisa aqaphe ubugebengu kule ndawo.  