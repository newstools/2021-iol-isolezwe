NKOSIKHONA CELE YENZE okungajwayelekile indoda yaseBhizana, e-Eastern Cape okuthe uma ilimala umphambili,  yaphisana ngengoduso yayo kumngane wayo ngoba ithi ngeke isakwazi ukuyijabulisa ngenkonzo yasekamelweni. UMnuz Bheki Mchunu (40) uthi lokhu ukwenze ngoba esebona ukuthi kuphelile ngempilo yakhe usefana nento engelutho. Uthe ngo-2019 wazizwa enezinhlungu ezingabekezeleleki esiswini waphuthuma esibhedlela iPrince Mshiyeni Memorial  eMlaza. Odokotela uthi abapholisanga maseko bamhlola bamazisa ukuthi amathumbu akhe anenkinga kuzodingeka ukuba ahlinzwe. "Angibanga nankinga nokuhlinzwa ngoba ngangifuna ukululama. Inkinga iqale sengiphaphama amathumbu engaphandle. Uma ngibabuza bathi bazowabuyisela ngaphakathi ngemuva kwezinyanga ezintathu,"echaza. Uthi wabuyela esibhedlela ngemuva kwazo izinyanga ezintathu. Udokotela owayemhlinza uthi wavele wamphendula ngamazwi anzima wathi : "Ngeke ngisakwazi ukaqala phansi ngikuhlinze. Angifuni ukungcolisa izandla zami ngomphefumulo wakho.'' Uthi wazifundela kwezakhe ukuthi uqonde ukumtshela ukuthi uma eke waqala phansi wahlinzwa uzokwelusa amadada. "Kusukela lapho angiphindanga ngakwazi ukuzithokozisa ngokocansi. Induku yami kayisebenzi nje nhlobo. Ngisho kungathiwa iyasebenza yimuphi nje lo muntu wesifazane ongavuma ukulala nowesilisa onamathumbu ngaphandle," kubuza yena  ehlengezela izinyembezi. "Mina ngiyafana nomuntu ofile. Angiseyona indoda uma kunje. Ngifuna isibhedlela iMshiyeni singihlawule,"usho kanje zizehlela izinyembezi. Uthe nokudla akusahlali esiswini udla manje ngemuva kwemizuzu emihlanu kumele aye endlini encane. Nomsebenzi abewenza uwuyekile ngoba akasakwazi ukuma isikhathi eside. Mayelana nomgani wakhe "amuphe'' ingoduso yakhe, uthe uyefana nomfowabo. Umchaze njengowesilisa othembekile, oneqiniso, onozwelo futhi ongazikhukhumezi. "Nomsebenzi ebengiwenza ngaphambi kokubhekana nalesi simo ngangiwutholelwe nguyena. Njalo uma nginenkinga ubengabuzi lutho ubevele angisize ngalokho engikudingayo,"echaza Uthe kungcono ingoduso yakhe ilale nomuntu "ongumfowabo'' kunokuthi ilale namanye amadoda angawazi futhi angakaze amsize ngalutho empilweni yakhe. Isolezwe NgoMgqibelo likhulumile nengoduso, uNksz Zandile Mahlangu yavuma ukuthi sikhona isimo esifuze lesi. Uthe uyohlala  emthanda uMchunu ngoba uyindoda enothando lweqiniso futhi eqotho. "Angikaze ngimbone owesilisa onenhliziyo enhle njengalona. Uyakwazi ukuphatha kahle umuntu wesifazane futhi namanje uyangihlonipha. Ungaphika ukuthi kukhona lesi simo esiphazamisa impilo yakhe,'' echaza. Umngani ophiwe ingoduso yena ucele igama lakhe lingaveli ephepheni, kodwa wathi usamukelile lesi sipho. "UBheki umngani wami weqiniso. Futhi akukho okuyodala ukuthi sixabane nangelilodwa ilanga. Lokhu kwengoduso ngicabanga ukuthi uNkulunkulu okudalile ngoba kwenzeke ngesikhathi vele nami kusanda kudlula emhlabeni owesifazane engangisezinhlelweni zokumlobola," usho kanje wacela ukungandi kade ngalolu daba athe ukuba kuya ngaye ngabe alubhalwa nasephepheni. Okhulumela uMnyango wezeMpilo KwaZulu Natal, uMnuz Ntokozo Maphisa ucele ukuxhunyaniswa noMchunu ukuze uMnyango ululandele udaba lwakhe uzame ukungenela. 