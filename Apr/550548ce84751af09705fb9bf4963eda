IPUBLIC Servants Association (PSA) isitshele amalungu ayo angaphezu kuka-235 000 ukuba alungiselele ukuteleka emuva kokuthi izingxoxo zokunyuswa kwamaholo zifinyelele kwangqingetshe ngoLwesihlanu. IPSA iveze ukuthi uhulumeni akazimisele ngokunyusa amaholo abasebenzi njengoba engazange ashintshe esiphakamisweni sokunyusa amaholo ngo-0%. “Lokho umqashi athi wushintsho sikubona kungelona ngoba esikhundleni sokuthi anyuse amaholo, ufuna ukuthatha imali yeminye imihlomulo ayifake emalini yamaholo. Okusho ukuthi abasebenzi ngeke besathola imihlomulo ehlukene. Asihambisani nalesi siphakamiso. Yingakho sicele amalungu ethu angaphezu kuka-235 000 ukuthi alungele ukuteleka,” kusho iPSA esitatimendini. UMnuz Mugwena Maluleke omele iCongress of South African Trade Unions (Cosatu) ezingxoxweni zamaholo obuye abe nguNobhala Jikelele weSadtu, uthe abaneme ngesiphakamiso sikahulumeni. Uthe umqashi akazimisele ukusuka ku-0% yize abasebenzi benikele ngegazi labo ngisho ezikhathini ezinzima zeCovid-19. Uthe uhulumeni akafuni ukubheka izinga lempilo elibizayo kunalokho ufuna ukuphuca abasebenzi imihlomulo yabo. Uthe yize bezibophezele ezingxoxweni zamaholo kodwa ngeke babuyele kuzo uma umqashi engezi nesiphakamiso esingcono. “Okwamanje sizoxoxa namalungu ethu ngezinyathelo ezilandelayo esingase sizithathe. Sizimisele ukuxoxa kodwa ngeke sibuyele ezingxoxweni uma kungekho okungcono esinikwa kona,” kusho uMaluleke. INatu izwakalise ukukhathazeka ngesiphakamiso sikahulumeni isichaza njengesenzo sokuqola abasebenzi. Ibamba likamengameli uMnuz Sibusiso Malinga, lithe bebelindele ukuthi uhulumeni uzokhuluma ngesivumelwano sango-2018 futhi angene ezingxoxweni ngomoya omuhle kodwa akwenzekanga lokho. UMalinga ucele amalungu abo ukuthi ehlise umoya, wathi bazoxoxa nawo ngezinyathelo ezilandelayo ezizothathwa. 