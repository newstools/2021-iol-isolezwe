BASOBISHINI abaholi be-IFP abasolwa ngokuhlasela ngamazwi umsunguli waleli qembu, Inkosi Mangosuthu Buthelezi, emhlanganweni owawubizelwe ukweseka uMnuz Siyabonga Mabilabila Kunene, ngesikhathi ekhishwa esikhundleni sokuba yimeya kaMasipala waseNquthu. I-IFP isikhiphe amasamanisi abizela kwikomiti lokuqondisa ubugwegwe amalungu alo ahambela lo mhlangano owawuseNquthu, ngoJulayi wangonyaka odlule. UKunene waphucwa amaketanga obumeya ngasekuqaleni konyaka odlule, kanti abamesekayo babe sebebamba umhlangano ukukhombisa ukuzwelana naye. Uphenyo olwaqalwa yisigungu esiphezulu saleli qembu, luthole ukuthi kulo mhlangano kwagcina sekuxoxwa nezindaba ezidala uqhekeko eqenjini, kwahlaselwa ngamazwi noButhelezi. Lo mbiko uthole abahleli balo mcimbi benecala lokuphula imigomo yeqembu, waphakamisa ukuba baqondiswe ubugwegwe. Ngokwalo mbiko wesigungu esiphezulu obonwe Isolezwe, lo mhlangano wawuhanjelwe uhlangothi olwaziwa ngokuthi ama“AU” (Abusekho Ubunzima) ngaphakathi kwi-IFP, okuwuhlangothi olweseka uMengameli uMnuz Velenkosini Hlabisa. Lo mhlangano wawuhanjelwe ngisho nangamalungu aqhamuka esifundazweni iGauteng, nasezifundeni eThekwini, uThukela, King Cetshwayo  naseMkhanyakude. Lo mbiko wenza izinsolo zokuthi kulo mhlangano kwagcina sekubaliswa ngokungathathi umhlalaphansi kukaButhelezi, kwenziwa izinsolo zokuthi lokhu kwenza kube nzima ukuba uHlabisa ahole leli qembu. Uqhuba lo mbiko, uveze ukuthi omunye walabo ababehambele lo mhlangano wathi, “ukufa kwenza kancane, uButhelezi uyanqaba ukufa ukuze isikhundla sokuhola sizothathwa uHlabisa”. Kuphinde kuvele ukuthi kulo mhlangano kwabhungwa ngokusungulwa kwenhlangano ezohlubuka kwi-IFP, njengoba labo ababehambele lo mhlangano baveza ukuthi bayazi ukuthi bazoshaywa ngesithende uma iqembu selikhetha abantu abazolimela okhethweni lohulumeni basekhaya oluzobanjwa kulo nyaka. Ngokuthola kweSolezwe, okucasula kakhulu isigungu esiphezulu saleli qembu ukuthi kulo mhlangano kwagcina sekuhlaselwa abaholi abasohlangothi olwaziwa ngokuthi ama“KKK” (Konke Kuhamba Kahle), olwaziwa ngokuthi ilona olunamandla kuleli qembu. La malungu abhekene namacala amathathu okuwukufaka iqembu ehlazweni, ukudala uqhekeko kanye nokuphazamisa ukusebenza kwezinhlaka zeqembu. Okhulumela i-IFP uMnuz Mkhuleko Hlengwa, ukuqinisekisile ukuthi kunohlelo lokuqondisa ubugwegwe oluqhubekayo. “Ababizelwanga ekomitini eliqondisa ubugwegwe ngenxa yokuthi baba ingxenye yomhlangano, kepha kungenxa yokwahlaluka kulo mhlangano.” Ngokuthola kweSolezwe, abalelwa ku-80 amalungu aleli qembu okukholakala ukuthi ahambela lo mhlangano. Kepha uHlengwa uthe okwamanje abahleli balo mhlangano abasabizelwe kwikomiti eliqondisa ubugwegwe. “Isibalo sizolokhu senyuka uma sekuphenywe abanye ababa yingxenye yomhlangano.” 