SIMUNCU isimo kwabafakwa ezindlini zomxhaso ezingenawo ugesi, amanzi namathoyilethi ashawayo, ezinye ezivuzayo eTafuleni, eNanda. Iningi labo lineminyaka emihlanu langeniswa kulezi zindlu kodwa lizikhululela emathoyilethi angomahamba nendlwana abekwe eceleni komgwaqo oyibhuqu. Bathi amanzi balethelwa yiloli likamasipala. Omunye walaba bahlali, uNksz Zanele Shandu, ubekhala ngokuthi ngisho amapayipi ahambisa amanzi aye endlini encane kawasekho. Uthe indlu yakhe angena kuyona ngo-2017 ngaphakathi ayiphelile ukwakhiwa, okubuhlungu uthe nekhansela balibikela ngalolu daba. “Sisuka eMatikwe, sathola indlu ngoba singenayo indawo yokuhlala. Nginezingane ezinhlanu engihlala nazo. Nganikezwa ukhiye wendlu kwathiwa angingene ngaphakathi ingaphelile ngoba amaphara ayawantshontsha amawindi nezicabha,” kuchaza uNksz Shandu. Uthe amathoyilethe abazikhululela kuwona amonywa kanye ngesonto ekubeni lilinye lisetshenziswa yimizi engaphezulu kweyishumi. Uthe uma exinwe yisisu ebusuku kuze kudingeke ukuthi azikhululele ebhakedeni ngoba usuke esaba ukuphumela emnyango. Okubanengayo ukuthi uma bebikela ubuholi bendawo, buthembisa ukubalungisela ngokushesha kodwa kugcine kungenziwanga lutho. Kukhona nezindlu zomxasho ezingafulelwe kule ndawo. UNksz Bongekile Mbuyazi, umndeni wakhe onamalungu ayisishiyagalolunye, ukhale esifanayo wengeza ngokuthi umxhaso wakhe oyifulethi wapheshukelwa ama-tiles manje indlu iphenduka umfula ngaphakathi uma lina. “Sitshelwe ukuthi indawo yethu kayikho ngaphansi kohlelo lokufakwa kwamapayipi amanzi, ugesi nomgwaqo ngoba kunabantu abagolozayo ukusuka ezakhiweni zabo ezindala. Sisebenzisa ugesi esizifakele wona ngokwethu ngoba izindlu esafakwa kuzona zazingenawo,” kusho uNksz Magwaza. Ikhansela lale ndawo ekuWard 56 kuMasipala weTheku, uMnuz Wiseman Nyaba, lithe inkinga ebhekene nabahlali ukuntuleka kwamapayipi athutha indle kodwa ugesi namanzi kukhona. Uthe naye ungumhlali wakhona eTafuleni futhi eduze kwakwakhe likhona ithoyilethi elingumahamba nendlwana. “Amanzi nogesi banawo emagcekeni, njengamanje simatasa sifaka amapayipi ahambisa indle. Ukuthuthukiswa kwendawo yaseTafuleni akufani nakwezinye ngoba akukhona ukuthi kwakuyindawo engenamuntu kodwa kwakumele kuqalwe kususwe imizi yodaka okwenza sangakwazi ukuqala ngokufakwa kwamapayipi,” kusho uNyaba. Njengamanje kuphithizela ogandaganda kule ndawo kufakwa amapayipi athutha inyubathi. UNyaba uthe uyaqhubeka nomsebenzi wokufulela izindlu zomxhaso ezingenalo uphahla okwabanjezelwa umakhi eshodelwa impahla. Okhulumela iDA kwezezindlu kulo masipala, uMnuz Zamani Khuzwayo, uthe lube khona ushintsho oluncane olubonakalile kule ndawo ngemuva kokungenelela kwabo ngo-2018. Uthe kuyabakhathaza kakhulu ukubona abantu bephila ngaphansi kwalesi simo futhi besebenzisa izindlu zangasese zalolu hlobo. Uthe angeke bakubekezelele ukufakwa kwabantu ezindlini ezingaqediwe ukwakhiwa. Uthembise ukuthi bazolwa ngenhloso yokuqinisekisa ukuthi lesi simo siyalungiswa. 