IFUNWA uthuli ngamaphoyisa aseShowe, indoda okuthiwa isagcwele amathafa esolwa ngokudlwengula intombazane eneminyaka engu-15. UMnuz Simphiwe Dube (39) waKwaMfana khona eShowe, usolwa ngokuthi wadlwengula umgilwa ngoJanuwari 17 nonyaka, kanti kuthiwa selokhu anyamalala ngemuva kwesigameko akaphindanga wabonakala. Okhulumela amaphoyisa KwaZulu-Natal uCaptain Nqobile Gwala, uthe kwavulwa icala lokudlwengula esiteshini samaphoyisa eShowe, idokodo ladluliselwa ophikweni olubhekele udlame lwasemindenini, ukuvikeleka kwezingane namacala ocansi kuso lesi siteshi. “Umsolwa wanyamalala ngemuva kwesigameko. Sicela noma ngubani ongaba nolwazi lokuthi ukuphi, axhumane noDetective Constable Halalisani Khanyile kwethi-082 211 7469 noma ku-035 474 4211/15, noma kushayelwe inombolo ye-Crime Stop ethi: 08600 10111,” kusho uCaptain Gwala. 