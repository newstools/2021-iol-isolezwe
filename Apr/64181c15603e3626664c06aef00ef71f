NKOSIKHONA CELE IKHISHWE ngevoti Inkosi uMhlabunzima Mthuli wesizwe saseMathulini, oZwathini, ebikade ingusihlalo kwisiFunda uMgungundlovu, ngoba isolwa ngamanye amakhosi ngokuthanda isimame ngokweqile, nangokucwila ezinkambeni zikaFaro. Ngokuthola kweSolezwe NgoMgqibelo, kube nomhlangano ohlale isigubhukane obekuzobhungwa kabanzi ngesihlalo seNkosi uMthuli kwisiFunda uMgungundlovu. Amakhosi kulo mhlangano ayalele Inkosi uMthuli ukuba ithule ithi du ingaphawuli, kuze kuphothulwe umhlangano. Kuthiwa inkosi itsheliwe ukuthi umhlangano umayelana nayo kodwa kayinalo ilungelo lokuphawula. Nebala inkosi ilahlwe ngevoti. Kucacale nengane encane ukuthi iyakhishwa esihlalweni. Iziphendulela kulokhu, inkosi ivumile ukuthi iyazifela ngesimame futhi ayiliboni iphutha kulokho. "Yebo, ube khona umhlangano obumayelana nami futhi ngakhishwa ngevoti esikhundleni. Kodwa ngeke ngivume kwenzeke lokho,'' kuchaza olahlwe ngevoti. Inkosi esichithiwe ithe amakhosi awafune esinye isizathu sokuyilaxaza, hhayi lesi samantombazane ngoba isichaza njengesiyimbudane. Izichaze njengendoda eyisoka futhi enolimi okuthi uma ikhuluma nomuntu wesifazane kuvele konke kuzenzakalele nje. "Mina ngiyisoka. Umuntu wesifazane uma ngimthandile ngiyamqonda ngqo, angigwegwesi. Uyabona uma umuntu wesifazane ngimfuna kahle, alipheli usuku ngingamtholanga," isho kanje. Isebenzise amagama athi: "Mina ngendwangu yami emhlophe qwa, ngikwazi ukuthi ngigoqe konke engikudingayo ebese kuphela nje kanjalo." Kuthe uma intatheli iyinxusa ukuba icacise yathi ichaza ukuthi yona uqonywa kalula. Izishaye isifuba yathi ngisho umfazi kamfowabo oseNkandla seyamngena. Ithe akufihliwe ukuthi yamngena umfazi kaNdodo osewalala kobandayo. "Akufihliwe ukuthi umfazi kamfowethu ngimngenile. Uyabona nje uma ngiseNkandla ngiyadlula kuyena umfazi kamfowethu ngenze lokhu umfowethu ayekwenza kuyena ekameleni," isho kanje. Iveze nokuthi yona yayinesithembu samakhosikazi amathathu. Kodwa manje esisele yinye ngenxa yokuthi lawa amanye amabili asashona. “Inkosi” ithe notshwala nabo iyazifela ngabo kodwa yathi seyama ngenxa yezizathu ezithile. Lona ngunyaka wesikhombisa “inkosi” ihlezi esigqikini sokwengamela isiFunda, uMgungundlovu. Ifunge yagomela yathi uma kunesidingo, lolu daba izoliyisa enkantolo. "Abangilinde liphele ihlandla lami. Engingeke ngikuvume ukwehliswa isithunzi, ngivele ngikhishwe ngesizathu esingezwakali,'' isho kanje. Isolezwe NgoMgqibelo litholile ukuthi “inkosi” ikhishwe kanye nesekela layo, inkosi Nozipho Molefe. Okhulumela uMnyango wezokuBusa nokuBambisana KwaZulu Natal, uMnuz Senzo Mzila, uthe bona abangeni ngokungako kulolu daba ngakho ngeke bakwazi ukuphawula. 