UGWETSHWE iminyaka ewu-20 yiNkantolo yesiFunda yasoLundi umfundisi olahlwe ngecala lokudlwengula umzalwane, okuthiwa wayemholela ophathe ngokuthi uyomthandazela. Le nkantolo ilahle ngecala lokudlwengula uSibusiso Gerald Nyathikazi (40) webandla lamaPhostoli oLundi, ngesonto eledlule, okuthe ngoMsombuluko yamgixabeza ngeminyaka ewu-20 ebhadla ejele. Kuthiwa uqale ukudlwengula umgilwa ngesikhathi eseneminyaka engu-17 ngo-2016, wamtshela ukuthi engayithi vu ebandleni ngoba uzomehlisa isithunzi. Ngo-2018, wamdlwengulela kwakhe ngesikhathi unkosikazi wakhe evakashele kubo, wamphinda behambele inkonzo eyayiseWashbank, ngawo u-2018. Umgilwa (22), igama lakhe eligodliwe njengoba eyisisulu sokudlwengulwa, ungowokudabuka KwaNongoma kodwa uzinze eGoli. Ekhuluma neSolezwe, uthe nakuba isigwebo singeqhathaniswe nobuhlungu adlule kubo nengcindezi ayitholile kodwa ukholwa ukuthi ubulungiswa benziwe futhi siyamenelisa. “Selokhu ngaluveza lolu daba bengihlaselwa ngabazalwane bengibhalela kwiFacebook, bengibiza ngesikhonzi sikaSathane esithunywe ukuzowisa umfundisi ngoba engumgcotshwa kaNkulunkulu. “Lokhu kube mandla kakhulu ngesikhathi icala limlahla ngesonto eledlule. Izimemo zobungani kwiFacebook bezingena ubuthaphuthaphu obekuthi uma abantu ngibemukela, bangibize nangomahosha,” kusho umgilwa. Uthe bebekhona abahambisana naye, abebethi lesi sigwebo sizoba yisifundo nakwabanye abefundisi abacashe ngenkolo kodwa benza imisebenzi yobumnyama. Elandisa ngokuqala ngokudlwengulwa kwakhe, uthe uqale ukufika enkonzweni okusontisa kuyo uNyathikazi ngesikhathi ezizwa ehlaselwa amaphupho amabi. Uveze ukuthi uyalelwe ukuthi avakashele le nkonzo yisihlobo sakhe, okuthe uma efika umfundisi wathi ungenwe umoya kaSathane, kuzomele afike amthandazele. Kwaba wukuqala kokudlwengulwa kwakhe athule nakho isikhathi esingaphezu konyaka engatsheli muntu kwaze kwabe uyabona ukuthi umfundisi uyaqhubeka nokumdlwengula. Uthe ubengasenalo ithemba lokuthi inkantolo izomthola enecala uNyathikazi njengoba bonke ofakazi bahoxa ekuthuleni ubufakazi ngoba bethi basabela impilo yabo. Unobhala esigungwini esengamele ibandla uMfu Gazu (esingenalo igama lakhe), uthe ukugwetshwa kukaNyathikazi kubethusile ngakho basazohlangana bengabaholi babhunge ukuze bakwazi ukuphawula ngezwi elilodwa kulolu daba.  