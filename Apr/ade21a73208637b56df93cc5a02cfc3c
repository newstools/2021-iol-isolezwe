ABENEME abagibeli bamabhasi kaMasipala weTheku ngokunyuswa kwemali yokugibela ngo-7.7% kusukela ngoMeyi 1. Isinqumo sesigungu esilawula umasipala sikhalise abantu abathe kabanamali balahlekelwe imisebenzi njengoba kuneCovid-19. Abanye bakhala ngokuthi akukho ngisho amaphepha ashoyo emabhasini ukuthi imali iyanyuka ngoMgqibelo ozayo. La mabhasi athutha abantu abalinganiselwa ku-50 000 ngosuku. Kwagcina ngo-2019, ikhushulwa ngo-8.8% imali yokugibela la mabhasi. Isolezwe likhulume nabantu abathintekayo kulolu daba. UMnuz Dumisani Malinga waseNtuzuma kwa-G, uthe: “Kunzima njengoba ngibamba amatoho ngiphinde ngibelise nabashana abaya esikoleni. Njengoba inyuka imali kusho ukuthi yonke into izonyuka.” UNksz Nokuthula Mbanjwa waKwaGijima eLamontville uthe: “Impilo inzima, angisebenzi sisebenzisa la mabhasi sifuna amatoho. Njengoba singasebenzi kunzima nje ngoba sifuna imisebenzi. Siza la emini ngoR10 sifese bese siphindela emakhaya. Futhi besingazi nokuthi amabhasi ayanyuka.” UNkk Thembelihle Malinga waseLamontville, uthe: “Ngihola impesheni angikhululekile ngokunyuka kwamabhasi ngoba avele anyuke ngeshumi kanti ukube anyuka ngesihlanu ngabe kungcono.” UNksz Joyce Ngcobo waseNtuzuma, uthe: “Bengingazi ukuthi azonyuka kodwa angeneme ngoba ngempesheni yami ngithenga uMuvo wezingane, nami kumele futhi ngiphinde ngigibele ngizolanda amaphilisi.” UNkk Nomkhitha Sotobe waseNewlands West uthe: Nakuba inyuswa minyaka yonke imali, kodwa bekungamele ikhushulwe kulo nyaka ngoba kuneCovid-19. Iningi lilahlekelwe imisebenzi. Kuzoba nzima ukufinyelela lapho siyakhona ngoba namatekisi ayabiza. IMeya yeTheku, uMnuz Mxolisi Kaunda, ithe bayasiqonda isimo esinzima sezomnotho kodwa imali abanyusa ngayo imali yehlile uma kuqhathaniswa nesikhathi esidlule. ITheku lithi kubalulekile ukunyuswa kwemali yokugibea ukuze la mabhasi aqhubeke nokusebenza. Umholi wekhokhasi ye-IFP kulo masipala, uMnuz Mdu Nkosi, usigxekile isinqumo sikamasipala, wathi kwenziwe ngesikhathi esingafanele. “Simi nabantu, asihambisani nokukhushulwa kwemali yokugibela okumele ngabe iyehliswa. Umnotho awukasimami futhi abantu balahlekelwe imisebenzi ngenxa yeCovid-19. Umasipala akafune uxhaso kuhulumeni wesifundazwe, ayeke ukucindezela abantu abadonsa kanzima,” kusho uNkosi. Umholi wenguyazane ye-DA eThekwini, uNksz Nicole Graham, ubuze ukuthi kungani abantu abadonsa kanzima bekhushulelwa imali yokugibela ekubeni inkampani elawula ukusebenza kwala mabhasi ikweleta umkhandlu uR650 million? Umkhandlu uthe seluyaphothulwa uhlelo lokubuyisela la mabhasi ngaphansi kolawulo lawo. 