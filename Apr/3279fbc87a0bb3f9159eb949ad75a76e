ASHAYWE ngesithende amalungu amadala ngokweminyaka kwithimba lesikhashana elizohola uphiko lwentsha lwe-ANC, i-ANCYL. Izolo uNobhala Jikelele we-ANC, uMnuz Ace Magashule, uthule ithimba elisha elizohola lolu phiko. Leli thimba lizongena esikhundleni sethimba ebelikade lihola lolu phiko, elaqokwa ngo-2019 kulandela ukuhlakazwa kobuholi be-ANCYL, obase buhluleke izikhawu eziningi ukubamba ingqungquthela yokukhetha ubuholi. Ethula leli thimba labantu abangu-34, uMagashule, uveze ukuthi babuyisele kuphela labo iminyaka esabavumela ukuthi bangahola i-ANCYL. “Labo iminyaka ebavumelayo, sibagcinile kuleli thimba. Labo asebekhulile, abangamalungu esigungu esiphezulu kwi-ANC, sibakhiphile.” Bekuvele kunezikhalazo zokuthi ithimba elidala beliholwa ngabantu asebekhulile ngokweminyaka. Kwaba nemibhikisho eyahlukene nyakenye lapho amalungu akhathazekile e-ANCYL, ayefuna kukhishwe ithimba elidala. Ithimba elisha lizoholwa uNksz Nonceba Mhlauli, ongumkhulumeli kaNgqongqoshe ehhovisi likaMengameli kanye noNksz Joy Maimela, obeyilungu lesigungu esiphezulu se-ANCYL esahlakazwa. Phakathi kwamanye amalungu aqavile akuleli thimba, kubalwa naloyo ogaqele isikhundla sokuhola lolu phiko uNksz Sizophila Mkhize nendodakazi yowayengumengameli uMnuz Jacob Zuma, uNksz Thuthu Zuma. UMagashule uthe akakungabazi ukuthi leli thimba lizokwazi ukuvuselela kabusha lolu phiko. “Ubuholi be-ANC buvele sebuhlangene naleli thimba lapho buzwakalise ukweseka leli thimba emkhankasweni walo wokuvuselela i-ANCYL. “Sinethemba lokuthi bazokwazi ukunxenxa abantu abasha baseke i-ANC, baphinde bakwazi ukulwela izidingo zabantu abasha.” Eminye yemisebenzi emqoka ebhekene naleli thimba, ukuhlela ingqungquthela yalolu phiko. Izolo, ubuholi buthe okwamanje usuku lwengqungquthela alukaziwa. “Sekungaba ngiyagagamela uma ngingathi ngiyaqala ngiyaqagela usuku okuzohlala ngalo ingqungquthela. Umhlangano wethu wokuqala ukusasa (namhlanje). “Futhi asikawutholi umbiko kwithimba eliphumayo, okuyiwona ozosikhanyisela ngebanga abalihambile emizameni yokuhlela ingqungquthela,” kusho uNksz Mhlauli. 