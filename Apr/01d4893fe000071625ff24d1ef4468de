INKAMPANI yezobuchwepheshe ekleliswe kwiJohannesburg Stock Exchange (JSE), i-AYO Technology Solutions, isithathele izinyathelo zomthetho ibhange iFNB ngemva kokuthola incwadi kuleli bhange eyazisa ukuthi ihlose ukumisa ukusebenzisana nale nkampani kusukela ngoMeyi 3 nonyaka. Le nkampani ephethwe ngabantu abamnyama, ithi isihluleke yancama ukuthola kwiFNB isizathu sokuthi imise ukusebenzisana nayo. "Inkampani ikhohlwa wukuthi kumele iphathwe ngendlela efanayo nezinye izinkampani futhi kumele ithole izizathu ezizwakalayo ngokuthi kungani leli bhange selingafuni ukusebenzisana nayo. Yingakho sithathe izinyathelo zomthetho ukuze sithole izimpendulo." Ngenxa yokuthola le ncwadi yesexwayiso kwaFNB, i-AYO isiyazise abanamasheya kuyo ngalokhu nesinyathelo sayo. "Ngenxa yesinqumo sakwaFNB sokumisa ukusebenzisana nenkampani, abanikazi bamasheya bayexwayiswa ukuba baqaphelisise ngezinkontilaki nezinye izinqumo ezithinta imali nemihlomulo kuze kube kwenziwa esinye isimemezelo." Ngenxa yokungatholi izizathu ngesinqumo seFNB, i-AYO ithi isola ukuthi leli bhange lifinyelele kulesi sinqumo ngenxa yezizathu zepolitiki nemizamo yokuvimba izinkampani eziphethwe ngabamnyama ukuba zibe yingxenye yokusebenza komnotho wezwe, ikakhulukazi emkhakheni wezobuchwepheshe. Emaphepheni asenkantolo, isikhulu esiphezulu se-AYO, uMnuz Howard Plaatjes, sithe umphumela wokuthi leli bhange livimbe ukusebenzisana nale nkampani kungasho ukunqindeka kwayo ukuqhuba ngendlela umsebenzi futhi kugcine sekuholela ekutheni ingakwazi ukusebenza nokuzosho ukuphela kwemisebenzi. UPlaatjes uthe ngokombiko wakamuva le nkampani iqashe abantu abangaphezu kuka-1 200 kanti imali le nkampani eyikhokhela amaholo abasebenzi ingaphezu kukaR430 million. Le nkampani ithi isinqumo seFNB sibukeka sihambisana nokucwasa, sivimbela ukuhweba futhi siphikisana nelungelo lokusebenza ngokomthethosisekelo walo. Enkantolo i-AYO ilwa ngelokuthi iFNB ilawulwa yiPrudential Authority kanjalo nenqubomgomo yomphakathi. "I-AYO kayisolwa ngalutho ngaphandle kokuthi ingezinye zezinkampani  amagama azo avela kwiKhomishini kaMpati. Akukho sinqumo esibeka le nkampani kabi esathathwa kule khomishini," kusho le nkampani. I-AYO ithathela iFNB izinyathelo iyisola ngokwephula umthetho ngokwezigaba zoMthethosisekelo, okuyiSigaba 9, 22, 23 neSigaba 25. "I-AYO inxusa inkantolo ukuba ivikele amalungelo ethu ngokoMthethosisekelo. I-AYO isebenzisana namabhange ngobuqotho nangokuhlonipha imigomo ebekwe wumthetho iFinancial Intelligence Center Act. I-AYO ibona isinqumo seFNB sizodicilela phansi ibhizinisi, abasebenzi, amakhasimende, ababambisene nenkampani futhi sivimbela ukuguqulwa kwesimo sokuphathwa komnotho ezweni," kusho inkampani.