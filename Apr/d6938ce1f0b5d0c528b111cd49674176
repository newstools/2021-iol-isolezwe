IZINGANE ezihlala eThekwini zisengcupheni yokuthola amarabi uma kwenzeka zilunywa yizinja ezinalesi sifo. Udokotela wezilwane eMnyangweni wezoLimo KwaZulu-Natal, uDkt Cameroon Kutwana, uthe ucwaningo lwabo luveza ukuthi uhhafu wezinja ezikhona kulesi sifundazwe zitholakala eThekwini okuyikho okwenza ukuthi nesifo samarabi sidlange kakhulu kulo masipala. "Isifo samarabi sande kakhulu ezindaweni ezigudle ulwandle okungaba umasipala uKing Cetshwayo, iLembe neTheku, okwamanje asisazi isizathu sangempela sokuthi kungani? Esikwaziyo ukuthi eThekwini abantu baningi okungenzeka ukuthi ngenxa yalokho nezinja ziningi," kusho yena. Uthe ngokujwayelekile izingane yizona ezivamise ukuthi zilunywe yizinja okungenzeka ukuthi kube yizo ezihlale zisengcupheni. "EThekwini sisanda kuba nezigameko zezingane ezibulawe yilesi sifo muva nje. Yingakho umnyango uqale umkhankaso wokuthi kugonyelwe amarabi ukuze kuvikelwe abantu ngoba lesi sifo aselapheki uma uke waba nezimpawu ezikhombisa ukuthi unazo. Abantu abaningi basukuma ngaleso sikhathi kanti ngaleso sikhathi kusuke kungasekho okungenziwa ukunqanda ukuthi umuntu ashone," kusho yena. Uthe abantu abaningi basuke bazi ukuthi ingane ilunywe yinja kodwa banganaki ngoba bezitshela ukuthi yinto encane kwesinye isikhathi isuke iklwebhekile. "Lokho kuklwebheka kumele ukusukumele ngoba usuke ungazi ukuthi  inja emklwebhile ayinawo yini amarabi. Ukudembesela yikho okwenza ukuthi izingane zize zigcine zishonile ngoba abantu basukuma ngoba sebebona ingane isiqala ukukhonkotha njengenja noma inezinye izimpawu. Kwesinye isikhathi abanye abasukumi nangaleso sikhathi, bavele bathi ingane iloyiwe ingane igcine ishonile," kusho yena. Uthe kwakhona ukuthola ukuthi umuntu unalesi sifo akuyona into elula ngoba ukuhlolwa okujwayelekile kwamathe akukhombisi kahle. "Ukuhlolwa okungashayi eceleni okwenziwa uma umuntu eseshonile yingakho kubalulekile ukuthi kugonywe izinja ukuze kuvikeleke abantu ngoba lesi sifo siyinkinga kubantu," kugcizelela uKutwana. UMnuz Mack Makhathini okhulumela lo mnyango, uthe lo mkhankaso wamasonto amathathu oqale izolo, uzoqhubeka kubo bonke omasipala kulesi sifundazwe. "Senze isikhathi saba side ngoba sifuna ukunikeza umphakathi ithuba  elenele lokuthi ulethe izinja namakati kuzogonywa. Inkinga enkulu esibhekene nayo eyezinja eziyimihamba ima, siyawucela umphakathi ukuthi uma wazi ukuthi kunalezo zinja usibikele, sizofika sizozigomela lapho zikhona noma uzilethe wona," kusho uMakhathini.