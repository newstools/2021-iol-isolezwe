AYAPHELA amahlathi kwabakuleli ngokungemthetho  nakulabo abenza ubugebengu emingceleni yakuleli. Umbutho wezokuvikela ubophe izinkulungwane zabakuleli ngokungemthetho, wavimba ukweqiswa umngcele kwezimoto ezintshontshiwe, waphinda washaqa impahla yenani lezigidi zamaRandi ekuleli ngokungemthetho  nezidakamizwa. Bangaphezu kuka-12 500 abantu ababoshelwe ukuba kuleli ngokungemthetho ezinyangeni ezintathu ezedlule. Baboshwe ngesikhathi umbutho wezokuvikela uqhuba imikhankaso yokuqinisekisa ukuthi imigomo ebekelwe ukulwa nokusabalala kweCorona isalandelwa. Le mikhankaso ibiqhutshwa emingceleni yakuleli nasezifundazweni iKwaZulu-Natal, Eastern Cape, Mpumalanga naseFree State. Esitatimendeni, uLieutenant Colonel Seitebatso Pearl Block, uthe le mikhankaso isizile kakhulu ekunqandeni ukuntshontshwa kwemfuyo kwaphinde kwaboshwa nalabo ebelusa le mfuyo, bezama ukuyeqisa umngcele. “Bonke ababoshiwe sibadlulisele emaphoyiseni.” Kulezi zinyanga ezintathu ezedlule kuphinde kwashaqwa impahla ekuleli ngokungemthetho ebiza uR30 million ebiqhamuka eZimbabwe  naseMozambique, kanye nezidakamizwa ezibiza uR21 million. Amasosha aphinde avimba izimoto ezebiwe zenani likaR26 million, ngaphambi kokuthi zeqiswe imingcele yakuleli. Kule mikhankaso kuphinde kwakhishwa inqwaba yamathikithi omgwaqo kulabo abangayilandeli imithetho yomgwaqo kanye nezinhlawulo kwizakhamuzi ezitholakale zigcogcoma ngesikhathi somthetho wewashi.