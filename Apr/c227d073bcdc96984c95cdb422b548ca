AKUKATHOLAKALI mkhondo ngebamba-bukhosi elithunjwe ngamadoda abezenza amaphoyisa ngesonto eledlule. Sekuhluleke ngisho izangoma nabathandazi ukuthola umkhondo wamadoda athumbe Inkosi Makhosandile Ngcobo weQiniselani MaNyuswa, eZinqoleni. UNgcobo wathunjwa ebusuku ngoMsombuluko ngeledlule ngamadoda ayefake imifaniswano yamaphoyisa. Kuze kube yimanje akakatholakali uNgcobo noma amadoda ashaya achitha naye. Izolo, umndeni uthe awusazi ukuthi kufanele ubheke kuphi njengoba kungezwakali lutho. Umndeni uthe nabathumbi bebengakaze bawuthinte ukusho ukuthi bafunani ukuze badedele uNgcobo. Indodana kaNgcobo, uMnuz Mqondisi Ngcobo, ithe bakhungathekile njengomndeni. UNgcobo uthe bakhulekela ukuba uyise abuye ekhaya ephephile. “Ukungatholakali kukaNdabezitha akumnandi neze, kusiphethe kabuhlungu.” Enye yezinduna ecele ukuba igama layo lingadalulwa, ithe sebekuzamile konke kubalwa ukuyobhula nokuyohlola, kepha lutho ukuthola uNgcobo. “Nalaba bamanga sebehlulekile. Baningi abantu esibahambile, abakhuluma izinto ezingahlangani. Abanye bakhomba emahlathini kepha uma sithi siyobheka lapho, singatholi lutho. Kuze kube yimanje sisafuna.” Le nduna ithe umphakathi ukhathazekile kakhulu ngokuqhubeka kwezinsuku kungatholakali mkhondo ngokuthunjwa kukaNgcobo. “Njengesizwe, sinqunu njengoba umholi wethu edukile. Kunzima nokuqhuba imisebenzi yesizwe njengoba wonke umuntu egxile ekuthungatheni uNdabezitha.” Okhulumela amaphoyisa KwaZulu-Natal, uCaptain Nqobile Gwala, uthe namanje amaphoyisa asambheka uNgcobo. “Lolu daba lusaphenywa.” UNgcobo uduka nje, ubesasanda kusinda etulweni lokumsoconga ngonyaka odlule. Kulesi sigameko uNgcobo wadubuleka walimala kanye nenye yezinduna zakule ndawo. IKwaZulu-Natal ihlaselwe isihlava sokusocongwa kwamakhosi nezinduna.