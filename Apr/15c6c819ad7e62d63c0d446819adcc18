LIHLEHLISELWE isonto elizayo icala losolwa ngobukulala umama nengane izidumbu zabo ezatholwa zifakwe kwipotimende KwaDabeka ngo-Okthoba nyakenye. UMnuz Sthembiso Lamula (41) uvele eNkantolo yeMantshi ePinetown, ngoLwesine olwedlule icala lakhe lahleliselwa u-Ephreli 16. Ubhekene necala lokuthumba namacala amabili okubulala. ULamula uboshwa nje, ngo-Okthoba 06 nyakenye, kwatholwa isidumbu sikaNkk Simangele Simamane (36) nesendodakazi yakhe uSbongakonke Mthembu (13) kuLwandle Drive, KwaDabeka eduze komfula uMngeni. Lezi zidumbu zatholwa zifakwe kwipotimende kanti zazinamanxeba okulimala emzimbeni. Zaziboshwe ngentambo entanyeni. UNkk Simamane wayenengozi evulekile esiphundu, enesibazi sokusha emlenzeni wangakwesobunxele nasemzimbeni. Indodakazi yakhe yayinamanxeba emqaleni inenxeba lokugwazwa ngasesinqeni sangakwesobunxele. Kusolwa ukuthi laba bathunjwa ngaphambi kokubulawa. Kwavulwa icala lokuthumba nawokubulala esiteshini samaphoyisa KwaDabeka. Ngo-Ephreli 7, amaphoyisa ophiko lweProvincial Tracking nawezobunhloli esifundazweni, athole ulwazi ngomsolwa obefunelwa icala lokubulala obesebuyile lapho ebebhace khona, obebonakala etanasa emigwaqweni yaKwaMashu. Amaphoyisa anikele lapho abeyalelwa khona abe esemfica waboshwa. Okhulumela amaphoyisa KwaZulu-Natal, uColonel Thembeke Mbele, uthe uphenyo luyaqhubeka kanti kulindeleke ukuthi koboshwe abanye abasolwa.