UGQUGQUZELE osomabhizinisi ukuthi baqhubeke nokudala amathuba omsebenzi uNkk Nomalungelo Gina, oyiPhini likaNgqongqoshe wezoHwebo, iziMboni nokuNcintisana eNingizimu Afrika. UNkk Gina usho lokhu izolo ngesikhathi eseProtea Leather Natal, oThongathi, lapho ebeqhuba umkhankaso wokuhlola izimboni nezinye izindawo zohwebo. Uqale eRichards Bay Industrial Development Zone, wadlulela KwaSithebe Industrial Park, Protea Leather Natal, Dube Trade Port. Uzodlulela eBata Footwear agcine efemini yendwangu eseMsinga. “Siqale umkhankaso obizwa ngeSiyahlola ukuze sibone ukuthi umsebenzi uqhubeka kanjani ezimbonini. Siyajabula ngomsebenzi esiwufica lapha eProtea Leather Natal okuyifemu encane kodwa eqashe abantu abaningi. Sihlale sisho ukuthi osomabhizinisi abancane yibona abasidalela amathuba amaningi omsebenzi ngakho sizohlola ukuqinisekisa ukuthi bayayidala leyo misebenzi futhi sibalelekelele ngezidingo ezithile abanazo,” kusho uNkk Gina. Uthe babonile ukuthi nendwangu etholakala phesheya esetshenziswa yiProtea Leather Natal bafuna ukuthi itholakale kuleli. “Sifuna ukugxila ezinhlelweni zokuthi yonke imikhiqizo itholakale kuleli ukuze imali ingaphumi ezweni lethu. Sizokwenza isiqiniseko sokuthi le ndwangu esetshenziswa uma kwakhiwa izikhwama iyatholakala kuleli ngoba ayidingwa yiProtea Leather Natal kuphela kodwa namanye amafemu ayayidinga,” kusho uNkk Gina. Ubehambisana noNkk Elizabeth Thabethe oyiPhini likaNgqongqoshe wezokuThuthukiswa kwamaBhizinisi amaNcane noMnuz Mfana Qwabe obemele uMasipala weTheku. UNkk Thabethe uthe babonile ukuthi kubalulekile ukusebenzisana njengeminyango kahulumeni ukuze balethe umehluko emphakathini. Uthe bayaqhubeka nezinhlelo zokuseka osomabhizinisi abancane ukuze kuthuthukiswe umnotho, kudalekele namathuba omsebenzi.  UMnuz Desigan Ganesan ongumqondisi weProtea Leather Natal, ubonge uNkk Gina ngokuqinisekisa ukuthi inkampani yabo iyahlomula ezinhlelweni zokuthuthukisa osomabhizinisi abancane. “Abasebenzi bethu bebesebenza izinsuku ezimbili ngesonto emuva kokuqubuka kweCovid-19. Usizo esilutholile lusinike amandla okuholela abasebenzi ngoba sebengena izinsuku ezinhlanu manje. Sikwazile nokuvula izikhala zamatoho eziwu-10,” kusho uGanesan. 