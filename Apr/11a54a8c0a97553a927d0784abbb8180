AFRICAN NEWS AGENCY (ANA) UNDUNANKULU waseWestern Cape uMnuz Alan Winde, umise uNgqongqoshe wezokuThutha nemiSebenzi yoMphakathi uMnuz Bonginkosi Madikizela esikhundleni izinsuku ezingu-14, kusaphenywa ukuthi ngabe waqamba amanga ngempela yini ngeziqu zakhe. UMadikizela ubhekene nengwadla yokulahlekelwa umsebenzi njengoNgqongqoshe, emuva kokuba kuvele izinsolo zokuthi iziqu ayethe unazo, empeleni akanazo. UWinde uthe ukhathazekile ngokuthi kungenzeka ukuba uMadikizela wadukisa abantu nezintatheli ngokuthi uneziqu ekubeni engenazo. “Ngihlanganile noNgqongqoshe izolo (ngoLwesithathu) ntambama. Ngiveze ukukhathazeka kwami ngezinsolo ngabe sengicela ukuba achaze. Kulowo mhlangano ngikuchazile ukuthi ukuthembeka kubalulekile kakhulu kumina nakubantu baseWestern Cape. Emuva kokucabangisisa lolu daba sithathe isinqumo sokuba amiswe emsebenzini kuze kube izinsuku ezingu-14. Kusaqoqwa ubufakazi ngalezi zinsolo,” kusho uWinde. UWinde uqoke uNgqongqoshe wezokuHlaliswa kwaBantu uMnuz Tertius Simmers, ukuba abambe uMnyango kaMadikizela. Kwi-Cape Argus enguzakwabo weSolezwe, uMadikizela ukhiphe lesi sitatimende: “Angizange ngiziqedele izifundo zami zeBCom. Kodwa-ke azidingeki lezi ziqu ukwenza umsebenzi wezepolitiki kuleli.” Umholi we-ANC eWestern Cape uMnuz Cameron Dugmore, uthe ushaqekile indlela aphendule ngayo ngoba inkinga akukhona ukuthi ziyadingeka yini iziqu kodwa ukuthi waqamba amanga ukuthi unazo ekubeni engenazo. 