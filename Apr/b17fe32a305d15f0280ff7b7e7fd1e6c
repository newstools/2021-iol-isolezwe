IMEYA kaMasipala eMthonjaneni, uMnuz Sbonginkosi Biyela uhlasele i-IFP ngabameli, ngenkathi izama ukuyikhipha esikhundleni. UMasipala waseMthonjaneni uzinze eMelmoth, ungomunye wabasezandleni ze-IFP. Abakhininda izindaba ze-IFP bathi imeya ibixoshwa kulesi sikhundla, futhi ixoshwa nasesigungwini esilawula ukusebenza komkhandlu. Kuthiwa sekuyizikhawana i-IFP izama ukumxosha kodwa kufike kube nongqingetshe, aphunyuke. Kamuva nje, kuthiwa ubebizelwe emhlanganweni ezoquliswa esolwa ngokweseka abathile ababebhikishela imenenja kamasipala. Abakhininda izindaba ze-IFP bathi ithimba le-IFP lifikile lizonika uBiyela incwadi yokumxosha kodwa wala waphetha ukuyisayina, waxoshwa khona kunjalo. Kulapho-ke uBiyela elufake kubameli udaba base bejijimeza i-IFP ngencwadi. UBiyela enikwa ithuba lokuphawula uthe umanqika ngokuchaza lolu daba. “Lolu daba angizukuphawula ngalo ngiyaxolisa ngoba luthinta umthetho,’’ kushaya uBiyela ngamafuphi ethumela umqhafazo. Ngaphambi kwalokho ucingo lubanjwe yindoda ethe uBiyela usemhlanganweni akakwazi ukukhuluma nocingo. Okhulumela i-IFP kuzwelonke uMnuz Mkhuleko Hlengwa, uthe uBiyela ususwe esikhundleni sobumeya nesesigungu esiphezulu kodwa uzoqhubeka abeyikhansela kumasipala. UHlengwa uthe ikhona incwadi yabameli abayitholile abazoyiphendula kodwa bamile esinqumweni sabo. “Kunokungazinzi kwesimo emkhandlwini ngenxa yezinto okuthiwa zenziwa wuyena uBiyela. Iqembu lihlala libheka ukusebenza komasipala bese lithatha isinqumo.Indlela aziphatha ngayo iphambene nokuziphatha kwelungu leqembu ngoba uyazi ukuthi ukujutshwa kwabantu kusemseni weqembu,’’ kusho uHlengwa. Uthe okokuqala uBiyela wayengekho ohlwini lwamakhansela aphakanyiswe wumphakathi kodwa wafakwa ngomusa weqembu. Uthe I-IFP ike yahosha izimeya eziningi komasipala bayo, ithi izama ukulungisa ukusebenza kwabo. Kuyaziwa ukuthi eNquthu, kwahoshwa uMnuz Mabilabila Kunene osewashiya eqenjini. Kwaxoshwa uMnuz Sboniso Mbatha eNdumeni, kwakhishwa uMnuz Mzamo Buthelezi inkosi yaseMbongombongweni, eyayikuMasipala wesiFunda eZululand. Kuke kwashintshwa nezimeya kuMasipala eMtubatuba ogcine udliwa yi-ANC. Ngaphambi kwalokho yasusa uMnuz Sthembiso Mathaba kuMasipala KwaNongoma.