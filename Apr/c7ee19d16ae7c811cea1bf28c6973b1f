UHULUMENI waKwaZulu-Natal uzobuyekeza uhlelo lwabazuzayo emapulazini athengelwa abantu uhulumeni, okwakuwuhlelo okwakuhloswe ngalo ukufukula umnotho emphakathini nokubuyisela umhlaba kubantu. Lokhu kuvele enkulumeni kaNdunankulu  uMnuz Sihle Zikalala ngesikhathi ehambele ipulazi iNormandien eliseNewcastle, ehlose  ukuthola isixazululo odabeni oluthinta ukungazwani phakathi kwabalimi abamhlophe nezakhamuzi. “Sizoxoxa noNgqongqoshe owengamele lo mnyango (wezoLimo, ukuBuyiswa koMhlaba nokuThuthukiswa kweziNdawo zasemaKhaya)   uNkkThoko Didiza, ukuthi sibe nohlelo lokuthi ama-trust, akhethwe kabusha ngaphansi kweNkantolo eNkulu lawo asephelelwe yisikhathi. Okwesibili sizowabuyekeza ukubheka ukuthi ikhona, isebenzela umphakathi ngempela, umphakathi ewusebenzelayo ngabe uyazuza ngempela futhi wawubhalisile yini ekuqaleni noma sekuyinto nje yabantu abambalwa? “ kusho uZikalala. Uthe ukubhekana nenkohlakalo, bazohlangana noNkk Didiza baqoqe yonke imibiko ophikweni oluphenya ngenkohlalo nezincomo okuzokwenzeka emasontweni amabili ezayo, bese bethatha izinyathelo. Ukuhambela kukaZikalala emapulazini bekuwuchungechunge oluqale ngoMgqibelo njengoba evakashele emapulazini amabili elisoPhongolo naseVryheid, ngaphambi kokuthi adlulele eNewcastle, nalapho exoxe namalungu omphakathi nabamapulazi. Ekhuluma nabebehambele lo mcimbi, uthe akukho ukuthembana phakathi kwabalimi, abahlali nohulumeni emapulazini abewahambele. Uthe ukungabikhona kokuthembana kubambezela intuthuko emphakathini. Uthe ukungafiki kwemindeni eyakhele leli pulazi emihlanganweni, kwenza udaba lokutholakala kwesixazululo kulokhu kuklwebhana lubambezeleke. Uthe ukungafiki kwemindeni eyakhele elinye lamapulazi kule ndawo emhlanganweni owawubiziwe ngemuva kokuthi kwaba nesiphakamiso sokuthi ithengelwe indawo engama-hektha awu-400 lapho izokwakhelwa khona izindlu, ngenye yezinto ezibambezela ukuthi kuxazululeke lolu daba. Uqhube wathi umhlangano wokuxazulula izikhalo zomphakathi waseNormandien mayelana nokusebenza kwamaphoyisa njengoba wawunezinto ozibika emaphoyiseni okuthiwa zenziwa ngabalimi kodwa kuthuleke, usazoqhubeka ube khona njengoba wawuhlelelwe ukuthi ube khona ngenyanga edlule kodwa kwaphazamisa ukukhothama kweSilo. Ngonyaka odlule le ndawo ibe wundabamlonyeni, kubulawa umlimi uMnuz Glen Rafferty nomkakhe uVida emzini wabo. Ukuvakashela kwabaholi kule ndawo ngemuva kwalesi sigameko kwathukuthelisa izakhamuzi ezazikhala ngokuthi uma abalimi bebulele abahlali, udaba lwabo lukhulunyelwa phansi amaphoyisa agcine ngokungabophi muntu.