BONISWA MOHALE ABANEME neze abemboni kagwayi emuva kokuthi ucwaningo lwe-Ipsos luveze ukuthi kugcwele ugwayi womkokotelo emakethe. Lolu cwaningo luveze ukuthi izitolo ezintathu kwezine zikagwayi zidayisa ugwayi ongekho emthethweni. Iphakethe likagwayi womkokotelo libiza uR6 ekubeni iphakethe likagwayi owu-20 elisemthethweni libiza uR21.61. UMnuz Zachariah Motsumi weSouth African Tobacco Transformation Alliance (SATTA), uthe uhulumeni ujezisa abadayisi bakagwayi abasemthethweni ngoba ukuvalwa kokudayiswa kukagwayi yikho okuholele kulesi simo. “Ucwaningo lwe-Ipsos alusithusi kodwa luyasicika ngoba besivele sazi ukuthi ukuvalwa kukagwayi osemthethweni kwandisa owomkokotelo emakethe. Amalungu eSATTA alandela umthetho kodwa uhulumeni akanandaba nalokho. Asiboni amaphoyisa elandela abahwebi abaphula umthetho ngoba bayaziwa ngisho kwaSARS,” kusho uMotsumi. Uthe intela ekhokhwa uma kuthengwa iphakethe likagwayi wuR1.39 cents okuyiyona eyenza abantu babalekele ugwayi osemthethweni bathenge owezigebengu. UMnuz Johnny Moloto oyiGeneral Manager enkampanini kagwayi iBritish American Tobacco South Africa (Batsa), uthe lolu cwaningo lukhombisa ngokusobala ukuthi inkinga kagwayi womkokotelo iyinkinga ezweni. Uthe bakhathazekile ngogwayi iRemington Gold edayiswa ngo-R10 no-R15 iphakethe yize inkampani ewukhiqizayo iGold Leaf Tobacco ithi isemthethweni. Uveze ukuthi ugwayi womkokotelo omningi udayiswa kakhulu eGauteng, Western Cape naseFree State. “Inhlekelele lena, uhulumeni kufanele asukume ngokushesha avule ikhomishini ezobheka uhwebo lukagwayi. Zonke izinkampani zikagwayi kufanele zihlolwe yiSARS ukuthi zilandela umthetho. Amaphakethe kagwayi owu-20 kufanele adayiswe ngoR28 kuzo zonke izitolo. Uhulumeni kufanele alandele imithetho yeWorld Health Organisation ukulwa nogwayi womkokotelo. Kufanele eze nezinhlelo zokulandelela abadayisa ugwayi ongekho emthethweni ukuze kuqedwe lo mkhuba,” kusho uMoloto.