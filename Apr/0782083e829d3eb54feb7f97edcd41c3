MBALI KHANYILE ABAFUNDI abaphucula izifundo zika-matric, bakhala ngokuqolwa yisikole abathi asikaze siqale ukufundisa selokhu kwavulwa izikole. Abafundi  baseKZN Tutors, eThekwini,  bathi liyaphela isonto bengazange bambone uthisha ngenxa yokushoda kwamakilasi  njengoba besebenzisa indawo eyodwa nesikhungo semfundo ephakeme, iCity College. ULindokuhle Mthembu ongomunye wabafundi, uthe lesi sikole sibakhokhisa uR2100 wokubhalisa nediphozi ewuR1500 umfundi emunye. Uthe baphinde bakhokhiswe uR700 njalo ngenyanga bese bekhipha noR450 wokukhokhela isivivinyo isifundo ngasinye. “Into esikhathazayo wukuthi sikhokha le mali enkulu kangaka, sijike siyohlala usuku lonke singenzi lutho esikoleni. Kwesinye isikhathi sitshelwa sesifikile ukuthi asinalo ikilasi lokufunda. Asazi ukuthi yini edala ukuthi kuhlanganiswe isikole nesikhungo esiphakeme endaweni eyodwa,” kuzikhalela lo mfundi. Eqhuba uthe, ukungagculiseki kwabo ngalesi sikole, sebekuvezile kumphathi waso kodwa akakaze akhombise ukubanaka. “ Abanye abafundi bebengayinakile le nkinga. Ngibe sengikhuluma nabo ngibaqwashisa. Siyazama - ke manje ukuyisukumela futhi sifuna kubuye yonke imali esikhokhiswe yona ngoba siyabona ukuthi kudlalwa ngesikhathi sethu eKZN Tutors. Siphinde sathola ukuthi lesi sikole asibhalisiwe ngokusemthethweni,” kubeka uLindokuhle. UMnuz Innocent Bororo ongomunye wabaphathi besikole, uthe emasontweni adlule bekulungiswa amakilasi njengoba kuphoqeleke ukuthi bagxile ekusebenziseni amakilasi amabili. “Alukho nolulodwa usuku esake saphindisela ngalo abafundi emumva.  Siyaxhumana nawo wonke umuntu ngoWhatsApp uma kukhona umyalezo esifuna ukuwudlulisa. Ngesikhathi kucaca ukuthi kuzoshoda amakilasi ngenxa yokulungiswa kwamanye awo, sabazisa bonke abafundi,” kubeka uBororo. Eqhuba uthe abafundi abaphucula izifundo zika-matric banalo ulwazi lokuthi isikole asibhalisiwe ngokusemthethweni. Uthe lokho akuyona into engaba yinkinga ngoba bayamvumela umfundi wabo ukuthi ayobhalela esikoleni abefunda kuso uma sekuyizivivinyo zokuphela konyaka. 