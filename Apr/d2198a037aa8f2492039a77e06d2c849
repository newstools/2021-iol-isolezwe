UCHAZWE njengomuntu onenhliziyo enhle umfundi waseMbilwi Secondary School eLimpopo ozibulele kulandela ukusabalala kwe-video yakhe ezinkundleni zokuxhumana ehlukunyezwa omunye umfundi. Kube nomunyu namhlanje enkonzweni yomngcwabo kaLufuno Mavhunga (15) ozibulale ngoMsombuluko kulandela ukuhlukunyezwa umfundi alingana naye okubikwa ukuthi uboshiwe namhlanje ekuseni. Oyedwa wozakwabo esikoleni uchaze uLufuno njengomuntu obethanda ukusiza abantu futhi enomoya omuhle. Omunye umfundi uthe kwaba buhlungu bebona izibazi zokushaywa ebusweni bakhe bazi ukuthi ushaywe esukelwa. “Kwakuyini icala lakhe? Ukuthula? Ukuba nobuntu? Ngangifa yintukuthelo ngesikhathi ekhala, kodwa ngingakwazi kwenza lutho,” kuchaza lo mfundi ekhala. “Mhlawumbe ukube sangenelela ngabe usaphila namhlanje. Noma isinqumo sakhe sibuhlungu, usendaweni engcono manje - ukhululekile kulabo abebengafuni ukumbona ejabule.” Kwi-video eyacasula abaningi ezinkundleni zokuxhumana, kubonakala omunye umfundi eshaya uLufuno ngezimpama ephindelela. Lo mfundi akaphindiseli kunalokho uyazixolisela abuze ukuthi yini icala lakhe. Abanye abafundi babekhiphe amaselula beqopha ama-video  abanye  bekhuthaza lo owayemshaya. ULufuno utholwe ngunina eseshonile ngemuva kokuphuza inqwaba yamaphilisi ezibulala.   