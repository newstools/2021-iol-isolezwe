NKOSIKHONA CELE BAYATHUTHUMELA abasebenzi benkampani yezimoto ezithwala impahlaiTruns Lee, eseMontclair,  banengwa ngumqashi wabo abathi uyabaklinya uma befike ngemuva kwesikhathi emsebenzini noma uma bebuza ngezimali zabo ezishodayo. Ngokuthola kweSolezwe NgoMgqibelo,  sibi kakhulu isimo kule nkampani njengoba izisebenzi zakhona eziningi seziqala ukunengeka yisenzo salo mqashi obizwa ngo-Irvin. Kuthiwa umqashi akagcini ngokubaklinya kuphela uma befike emva kwesikhathi kodwa nalabo abathi nkete ngemiholo yabo engamakinati, nabo ubenza njalo. Esigamekweni sakamuva kuthiwa umqashi ubenengxabano eshubile noMnuz Thembelihle Cele (34), ongowasePorts Shepstone ngokuzalwa, kodwa osezinze eThekwini. Kuthiwa uCele ufike emva kwesikhathi, umqashi wakhe wamhlala ngobhongwane. Akagcinanga lapho, kuthiwa ubize nendodana yakhe eneminyaka engu-35 wezwakala ekhuluma ebhekise kuyona ethi : “Ndodana uyazi-ke sibenza njani abantu abangiyihlophi inkampani.’’ Kuthiwa indodana yakhe ayipholisanga maseko, yavele yahlala kuyena ngobhongwane. Lesi sehlakalo senzeke ngeledlule phambi kwezinye izisebenzi. ezisale zinengekile. UCele uthi uzizwa ethunazeke isithunzi ngalesi sehlakalo. Uthi indodana yomqashi wakhe imklinye yaze yambhuquzisa phansi, kubuka wonke umuntu. UCele ufunge wagomela wathi, uhlezi ekwenza kumlungela kodwa manje lo mqashi usefike kwangqingetshe. Umsebenzi uthembise ukuthi uzokwenza okusemandleni akhe ukulwela ilungelo lakhe. "Ngeke sidlale umuntu esixhaphaza. Mina nje, sengikhathele ukudlala lo muntu. Okokuqala nje usiholela imali engekho. Phezu kwalokho kodwa unesibindi sokuthi asiklinye. Iyangicika ngempela lento," usho kanje uCele, kuzwakala ukuthi unengekile. UCele uthi ngayizolo bebekade benokuhilizisana nomqashi wakhe bebanga indaba yomholo wakhe ongene wangaphelala. Uthi nalokho uyazi ukuthi kumnengile umqashi ngoba umchaza njengomuntu ongafuni ukubuzwa imibuzo eminingi mayelana nezimali. ISolezwe NgoMgqibelo likhulume nomunye oseke waba yisisulu sokuklinywa yilo mqashi. Uthe nakuba bayaqhubeka nokusebenza kule nkampani yingoba bancenge imali yokuthi bakwazi ukondla imindeni yabo, kungenjalo ngabe kade beshiyile. "Siphila kabuhlungu lapha. Siqashwe umuntu ongenandaba nabasebenzi bakhe. Wazi ukuthi abasebenzi yizinto ezingabalulekile. Mina angikaze ngisebenzele umuntu onjena empilweni yami. Impela ngiyakuqala okunjena. Wake wakuzwaphi ukuthi umqashi uhlalela ukuklinya izisebenzi zakhe?“  kubuza lo msebenzi ngentukuthelo. Eziphendulela umqashi uthe ubhecwa ngobende engayidlile, wathi akazi lutho. Uvumile ukuthi uyamazi uCele kodwa waphika ukuthi kuke kwaba nesigameko esifuze lesi. Okhulumela amaphoyisa KwaZulu Natal, uCaptain Nqobile Gwala ukuqinisekisile ukuthi kunecala elivuliwe elimayelana nowesilisa ohlukunyezwe ngumqashi wakhe. Leli cala uthe livulwe esiteshini samaphoyisa esiseMontclair. "Owesilisa olinganiselwa eminyakeni engu-34 yobudala kusolakala ukuthi ushaywe ngumsolwa amaziyo esemsebenzini, ngezithuba zabo-9 ekuseni,'' kuchaza uCaptain Gwala.  