INHLANGANO iFreedom Under Law ithi bonke abawuhloniphayo nabakholelwa emthethweni wakuleli bazosamukela isinqumo seJudicial Conduct Tribunal, sokuthola uMengameli wamaJaji aseWestern Cape, uJohn Hlophe, enecala lokungaziphathi kahle. Isitatimende esithunyelwe wumqondisi wale nhlangano, uSandra Sowray, sithe kube kuhle ukuthi leli cala leminyaka engu-13, ligcine liphothuliwe. Isikhalazo safakwa eNkantolo yoMthethosikelo ngo-2008. Kwakunezinsolo zokuthi uHlophe wakhuluma ngasese namajaji amabili aseNkantolo yoMthethosisekelo, ezama ukuwafakela ingcindezi yokuthi aseke owayengumengameli, uMnuz Jacob Zuma, odabeni olwaluthinta ukuseshwa nokushaqwa kwempahla odabeni lweThint noZuma. Abathintekayo uJaji Langa noJaji Moseneke. Le nhlangano ithe iyathemba lizoqhubeka kahle uhlelo lokumqondisa ubugwegwe ngaphandle kokuchitha isikhathi. Ithe bekumele uHlophe amiswe emsebenzini. Khonamanjalo; i-DA isamukele isinqumo sokulahlwa ngecala kukaHlophe. Ithe uyena obeseqhulwini kwezokuphatha ezinkantolo ngakho bese kufanele ukuthi kube nezinyathelo ngendlela aziphathe ngayo engamukelekile. Esitatimendeni seDA esithunyelwe ilungu lePhalamende, u-Advocate Glynnis Breytenbachm, obheke izindaba zoMnyango wezoBulungiswa nezokuHlunyeleliswa kwezimilo ePhalamende, sithe iPhalamende kumele lithathe isinqumo sokuba asuswe esikhudleni uHlophe. “Ijaji lingasuswa emsebenzini walo uma iJudicial Service ithola ukuthi ijaji aliwenzi umsebenzi walo ngendlela, noma litholwa linecala lokungaziphathi ngendlela elindelekile.” I-DA ithe ifisa uMengameli Cyril Ramaphosa ukuba aqoke ijaji eselathatha umhlalaphansi ukuba liphenye ngezinsolo zokuthi kunamajaji afaka ingcindezi bese kuba khona amanye agwazelwayo. 