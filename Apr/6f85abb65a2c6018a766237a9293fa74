OWAYENGUMENGAMELI, uMnuz Jacob Zuma, uthi kunzima ukuphikisa umbono wokuthi i-ANC namadlelandawonye ayo, iSACP neCosatu, kufile. UZuma uthi naye uyazibuza ukuthi ngempela le nhlangano ayihole njengomengali amahlanhla amabili, yashonaphi? Ekhuluma ngesikhathi kunomgubho wosuku lwakhe lokuzalwa, uZuma uthe wahluleka wancama ukuphikisa umuntu amuzwa ethi i-ANC, SACP neCosatu, kufile. “Nami ngempela ngisazibuza ukuthi bashonaphi?” Lo mgubho wosuku lokuzalwa lukaZuma ubuhlelwe uphiko lwentsha lwenhlangano yabahlali, iSanco Youth Congress. UZuma utshele amalungu alolu phiko abegcwalise iSharks Board Hall, eMhlanga, ukuthi kufanele abhukule, alungise i-ANC namadlelandawonye. UZuma uthe enye yezinkinga ezinkulu ezibhekene ne-ANC njengamanje ukuthengwa kwamavoti ezingqungqutheleni zale nhlangano. “Senifundiswe ukuthanda imali. Abadala babethi imali impande yesono. Abantu bafike ezingqungqutheleni, behambe benika abantu izigaxa, bebatshele ukuthi wena uzovotela mina.” UZuma uphinde wakhala ngokukhiswa inyumbazane kwalabo abakholelwa kumgomo we-ANC wokuthi kushintshwe umnotho, iRadical Economic Transformation. Lo mgomo usekwa kakhulu ilabo abangabalandeli bakaZuma. UZuma uthe akazi ukuthi kungani bekhishwa inyumbazane abeseka lo mgomo ngoba umgomo owathathwa engqungqutheleni ye-ANC eyedlule. Akazange ayithi vu eyecala lakhe lenkohlakalo elizoqala ngenyanga ezayo eNkantolo ePhakeme eMgungundlovu. Nendodana yakhe, uMnuz Duduzane Zuma, unqabile ukuphawula ngalolu daba ngesikhathi ekhuluma nezintatheli. UZuma usanda kulaxazwa ngabameli bakhe. Yize kunjalo, abalandeli bakhe bathe bazomeseka kuzona zonke izinkinga abhekene nazo. Phakathi kwezipho abamphe zona, kubalwa ihawu nezinduku, abathe okokuvika  “nokokushaya athele phansi konke okusondela eduze kwakhe”. Umgqugquzeli weSanco Youth Congress KwaZulu-Natal, uMnuz Thulani Gamede, uthe kusobala ukuthi kunabantu “abafuna ikhanda” likaZuma. UGamede utshele uZuma ukuthi lokhu kungamthusi ngoba bazohlezi bemeseka. “Nxamalala sinawe manje, sizokuba nawe ngomso, siyokuba nawe njalo njalo. Okufunayo kuyokube uthinte thina.” Usekela sihlalo weSanco KwaZulu-Natal, uMnuz Lucky Hadebe, uthe izinkantolo zakuleli zibukeka zimcindezela uZuma. Ugcizelele ukuthi bazomeseka njalo.