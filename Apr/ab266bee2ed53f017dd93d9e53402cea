NONTUTHUKO NGUBANE IBHOKA iyakhahlela impunyela engumakadebona we-ANC, eke yabamba esokuba ngungqongqoshe kanjalo nesokuba wundunankulu, uMnuz Tokyo Sexwale. Impunyela inengwa yilabo abathi ihubhuza amanga ngesikhwama sezigidi zamarandi okwakufanele sitakule abahlwempu. USexwale obenesithangami sabezindaba izolo eGoli, ekhuluma isikhathi esingaphezu kwehora, uchazele abezindaba ukuthi imali yinto eyayikhona. USexwale uqale ngokuthi akadidekile nhlobo ngalokho akusho ngesikhathi ekhuluma kwi-eNCA. Uthe izigidi zamarandi okwakufanele zisetshenziselwe ukulekelela ngoxhaso lwezimali izitshudeni ngemfundo yamahhala, nalabo abakhahlanyezwe ubhubhane iCorona, zibhubhudlwe uhulumeni wakuleli. Lezi zinsolo uSexwale uzenze ngesikhathi enengxoxo nesiteshi sethelevishini i-eNCA. Kule nkulumo uSexwale uveze ukuthi izigidi zisesikhwameni esaziwa ngeHeritage Fund, athe ungomunye wabantu abaphethe le mali. Emuva kokuba eveze lokhu iBhange loMbuso (South African Reserve Bank) nomnyango weziMali bazichitha izinsolo zakhe ngesikhwama. “Lokhu engikukhulumile ngale mali akuwona umdlalo, yinto engiyaziyo. Lesi sikhwama sikhona, siseSingapore, kukhona owesilisa waseChina osengamele. Sengike ngabhala izincwadi eziningi ziya emnyangweni weziMali nakuMengameli wakuleli uMnuz Cyril Ramaphosa imbala, ngaso isikhwama. Mibili iminyaka ngazi ngaso (isikhwama), ngizama nokuthola izimpendulo kodwa kungekho ofuna ukuphumela obala,” kusho uSexwale. Uthe amagama abathinteka kuleli sikhwama nokudliwa kwemali yaso sekuzoba sezandleni zamaphoyisa. “Kumanje udaba lusemaphoyiseni ukuze aphenye athole nokuthi obani abathintekayo,” kusho uSexwale. Echaza uthe nowayenguMengameli wakuleli uMnuz Jacob Zuma, wathintwa abasingethe lesi sikhwama kwasho ukuthi usesalelwe inyanga aphume esikhundleni. “UZuma ngesikhathi bemthinta ngalesi sikhwama, kwase kusele inyanga aphume esikhundleni. Wabe esethi abathinte umengameli ozongena, naye engakamazi. UZuma esezophuma umemezela imfundo yamahhala ngoba wayazi imali izovela kulesi sikhwama. UZuma uyakwazi naye lokho,” kusho uSexwale. Ephonswa ngemibuzo yizintatheli ukuthi ingakanani imali ekulesi sikhwama, nokuthi naye wayifaka yini imali kuso uthe: “Ayikho imali  engayifaka kuso. Kunganzima manje ukusho ukuthi imalini ekhona.” Ngokusho kwakhe, imali yanikelwa abantu basemazweni angaphandle emuva kokuba yena nomunye umndeni wezimpuyela zakuleli (angazange awusho), baya kocela uxhaso lwemali ukuze kutakulwe abahlwempu kuleli. USexwale uthe ukhuluma ngalento nje, ayi ngoba egaqele ukuba umengameli wakuleli. Uthe yena kade ayeba nezikhundla zepolitiki, yinto asadlula kuyona.  Uthe sekuwumsebenzi wabantu abancane ukuba bawenze, wathi akaziboni ehleli kwisakhiwo esakhiwa amaBhunu okuthiwa, i-Union Building. Uqhube wathi kumele kube nomengameli omncane ngokweminyaka njengoba kwenzeka kwamanye amazwe. 