KUSOLWA umbango wemizila kuqothwa osomatekisi ababili okuthiwa badutshulwe ngezinsuku ezilandelanayo eNkandla UMnuz Myeza (esingenalo igama lakhe) noMnuz Mzilikazi Khumalo (46) kuthiwa bebengosomatekisi ngaphansi kukasoseshini wamatekisi iBhekisizwe, khona eNkandla. Kuthiwa uMyeza udutshulwe ngoLwesibili ebusuku esemzini wakhe eDinduntuli, kanti uKhumalo udutshulwe ngoMsombuluko  ebusuku eseMfongozi, eKhombe. Umthombo  osekomitini eliphezulu kulo soseshini ongathandanga ukudalulwa, utshele Isolezwe  ukuthi banezinsolo eziqinile zokuthi ukubulawa kwalabo somatekisi kungenxa yombango wemizila, obulokhu ukhona kusuka ngo-2019. “Kwakhiwe ibhuloho eliwelela eMsinga elisendaweni okuthiwa yiKhomfini. Ukuxazulula ukungaboni ngaso linye kwamalungu ethu, sinqume ukuthi kube nerenke eKhomfini ezothutha abagibeli abaya eMsinga, Tugela Ferry, Kranskop naseGreytown, sase sinquma ukuthi nerenke ekaDolwane izoqhubeka nokuthutha abagibeli,”  kusho yena. Uthe inkinga iqale ngesikhathi umuntu abebembekele ukuthi agade ukusetshenziswa kwemizila, esefaka abantu bakhe erenke eseKhomfini, yize bangekho ngaphansi kukasoseshini. Lokho kwenze kwaba khona abashaya amakhala ngesenzo sakhe. “Labo somatekisi ababulewe bebengabanye abaphumele obala bakhala ngesenzo sokusebenza kwalaba abangekho ngaphansi kukasoseshini. Ngisola ukuthi ukubulawa kwabo kungenzeka ukuthi kube ngenxa yokukhononda kwabo, kodwa sizolindela uphenyo lwamaphoyisa,” kuqhuba yena. Uthe ikhona imihlangano abayibambile nomnyango wezokuthutha esifundazweni ukuze ukungenelela, kusaphethe uMnuz Bheki Ntuli (ongasekho), kodwa kubukeka sengathi udweshu luqala phansi. Uveze ukuthi yize ukungaboni ngasolinye kosomatekisi kule ndawo bese kunesikhathi esingaphezu konyaka kodwa bekungakaze kube nokuchitheka kwegazi, lesi yisigameko sokuqala ukwenzeka. Uthe namuhla kuhlelwe umhlangano nomnyango ukuze kutholakale isisombululo kulolu daba. IMeya kuMasipala waseNkandla uMnuz Thami Ntuli, isigxekile isigameko sokubulawa kosomaktekisi. “Njengomasipala sifisa ukuthi kube khona uzinzo nokubekezelelana. Uma lesi kuyisenzo sokubangwa kwemizila kosomatekisi, abahlale phansi baxoxisane bathole isixazululo ngaphandle kokuchitheka kwegazi,” kusho uNtuli. IMenenja ehhovisi leSouth African National Taxi Association esifundazweni uMnuz Sifiso Shangase, ithe abahambisani nokusombulula ukungaboni ngaso linye embonini, ngokusebenzisa udlame. “Siyacela ukuthi abangaba nolwazi ngokubulawa kwalabo somatekisi baludlulisele emaphoyiseni ukuze kuboshwe izigilamkhuba.” Okhulumela amaphoyisa KwaZulu-Natal uCaptain Nqobile Gwala, uthe kuvulwe amacala okubulala esiteshini samaphoyisa eKhombe.  