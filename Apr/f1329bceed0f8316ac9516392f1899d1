BONISWA MOHALE SIZOSUKA kusasa eMiami isidumbu sesakhamuzi sakuleli, esibulawe ngamaphoyisa ase-United States uMnuz Lindani Myeni. UNdunankulu waKwaZulu-Natal uMnuz Sihle Zikalala, izolo uthe umndeni wakwaMyeni ubambisene nohulumeni ukuqinisekisa ukuthi le nsizwa ifihlwa kuleli. Uveze ukuthi uhulumeni waseMiami, ususinike umkaMyeni uNkk Lindsay Myeni, isidumbu sikamufi kanti sizosuka eMiami, kusasa bese sifika kuleli ngoLwesihlanu. Uthe amalungiselelo omngcwabo azomenyezelwa uma isidumbu sesifikile kuleli. UZikalala uthe sibaphethe kabi isigameko sokubulawa kukaMyeni njengoba eyisakhamuzi saKwaZulu-Natal, esidutshulwe ngamaphoyisa ase-United States, abonakala ehlasela abamnyama. “Siphatheke kabi siwuhulumeni waKwaZulu-Natal ngokudutshulwa komunye wethu e-America. Sifuna luphenyisiswe lolu daba, kube nobulungiswa. Sihlale sixoxisana nomndeni wakwaMyeni ukuqinisekisa ukuthi ufihlelwa kuleli. “NgoMgqibelo besihlangene nabakwaMyeni basitshele ukuthi isidumbu sikaMyeni sizosuka eMiami ngoLwesibili, sifike ngoLwesihlanu e-OR Tambo. Eminye imininingwane okuhlanganisa namalungiselelo omngcwabo kuzomenyezelwa ngokuhamba kwesikhathi,” kusho uZikalala. Ubonge uMnyango wezangaphandle, inxusa laseNingizimu Afrika eMiami ngokubambisana nohulumeni waKwaZulu-Natal, ukulekelela abakwaMyeni ukuba ubuyise indodana yabo kuleli. UMyeni wadutshulwa ngo-Ephreli 14 eMiami, ngamaphoyisa okuthiwa ayebizwe ngelinye ilungu lomphakathi. Umndeni wakhe ufuna ubulungiswa njengoba ukhala ngokuthi akucaci kahle, ukuthi kungani amaphoyisa anquma ukumdubula ngoba ubengesona isixhwanguxhwangu.