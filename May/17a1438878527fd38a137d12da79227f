UMNYANGO wezoLimo nokuThuthukiswa kweziNdawo zaseMakhaya KwaZulu-Natal, sewethule uhlelo lokutshalwa kwomthunzi wezinkukhu esifundazweni. Lolu hlelo lwethulwe ungqongqoshe walo mnyango, uNkk Bongi Sithole-Moloi, ngesikhathi ethula isabelosezimali salo mnyango esiShayamthetho , izolo. UNkk Sithole-Moloi uthe njengoba sekusemthethweni ukutshalwa komthunzi wezinkukhu, umnyango usuhlonze izindawo ezinhlanu ezikhungweni zocwaningo zomnyango, lapho kuzohlolwa khona ukuthi uzovuma yini umthunzi wezinkukhu. “Zonke lezi zikhungo zizocwaninga izinhlobo ezehlukene zensangu ngenhloso yokuthola lezo ezivumayo esifundeni ngasinye. Lokhu kuzodala ukuthi sitshale insangu ezindaweni lapho ivuma khona ezindaweni zaseMkhanyakude, King Cetshwayo, Harry Gwala, uMgungundlovu  noThukela. “Inhloso yalolu hlelo ukubheka amathuba okukhiqizwa kwensangu kanye nezitshalo eziyimithi yokwelapha ezingadala inzuzo kubantu emazingeni emiphakathi.” Lo mnyango uzosebenzisana nezikhungo iMoses Kotane Institute, Cannagrow SA neGrafted Hemp Farms kulolu hlelo. UNkk Sithole-Moloi uphinde waveza ukuthi umnyango umatasa uzama ukuthola izigidi ngezigidi zamaRandi ezidingeka ukuvuselela amapulazi abuyiselwa kubantu. UNkk Sithole-Moloi uthe ucwaningo lomnyango lukhombisa ukuthi kudingeka uR5.5 billion ukuze kuvuselelwe amapulazi. “Uhlelo lokwesekela intuthuko yabalimi lomnyango ngeke lube namandla okwesekela lolu hlelo lokuvuselelwa kwamapulazi. Uma umnyango uqhubeka nokuqalisa lolu hlelo kuzodingeka ukuba kwandiswe izinhlaka kanye nesibalo sabasebenzi. “Ngenxa yokuthi umnyango ngeke ube nayo yonke imali edingekayo, kungcono ulwenze kancane ngezigaba kepha kulandelwa zonke izigaba zokuvuselelwa kwamapulazi. Kubalulekile-ke, ukubalula ukuthi uma sivuselela amapulazi sizodinga ukwandiselwa imali. UNkk Sithole-Moloi uthe amapulazi abuyiselwa kubantu adlala indima enkulu ekuqinisekiseni ukuthi kunokudla okwanele ezweni lonke  nasesifundazweni. “Yingakho-ke kunesidingo sokuthi kwengezwe imali yesabelo ukuze sivuselele amapulazi. Yize umnyango usazoxoxa nezikhungo zezimali ezesekela intuthuko kanye namabhange azimele, kepha isifundazwe kuzodingeka naso sengeze ukuze luqalwe lolu hlelo lokuvuselelwa kwamapulazi.” Sesiphelele isabelomali salo mnyango, singaphezu kukaR2.5 billion. 