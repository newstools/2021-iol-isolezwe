IZIKHULU zikahulumeni zisho ngazwi linye ukuthi iNdlunkulu kaZulu ayihlukane nokuklwebhana esidlangaleni kodwa ihlale phansi ixoxe ngoba lokho abakwenzayo kuthunaza isithunzi sobukhosi bukaZulu. Izikhulu zikhuluma kanjena nje kunombango onzima wefa leSilo esikhotheme futhi udaba selufakwe eNkantolo eNkulu eMgungundlovu. Indaba isuswa wuNdlunkulu Sibongile Zulu waKwakhethomthandayo namazinyane abathi wuyena unkosikazi osemthethweni ofanelwe wukuthola amafa. Kuthiwa ufuna uhhafu wamafa eMbube ngoba washada umshado ohlanganisa amafa. UNdunankulu KwaZulu-Â  Natal uMnuz Sihle Zikalala uxoxe nabezindaba esigodlweni KwaKhangelamankengane ngesikhathi ezohlanganisa amehlo nabasebukhosini emuva kokukhothama kukaNdlunkulu uMantfombi MaDlamanini Zulu. " Kuyadumaza ukuthi kukhulunywe izindaba zaseNdlunkuku esidlangaleni kanje futhi zikhulunywa abantu abanejoka lokuthi bazisingathe ngesizotha esifanele. Sizohlala sibeseka sisebenzisane nabo ngoba kuwumsebenzi wethu lokho, " kusho uZikalala. Uthe iSilo esikhotheme besiwumuntu woxolo akakholwa wukuthi besingajabula ukuthi izindaba zeNdlunkulu ziphathwe budedengu zenekelwe izwe.  UNdunankulu uthe naye uwatholile amaphepha asenkantolo base bewanika abezomthetho ngaphakathi kuhulumeni ukuze belulekwe. Akafunanga ukwanda kakhulu ngodaba lwasenkantolo. UNgqongqoshe wezokuBusa ngokibambisana neZindaba zoMdabu uDkt Nkosazana Dlamini Zuma naye ukuvezile ukuthi unethemba lokuthi abaseNdlunkulu bazothola isixazululo kulolu daba. Uthe uma bedinga usizo lomnyango bazoluthola. UDkt Dlamini Zuma njengoba ephawula vele izindaba zamakhosi zingaphansi komnyango wakhe. Phakathi kwabaholi abavelile ukuzobabaza wuMnuz Velenkosini Hlabisa uMengameli we-IFP othe kufanele abaseNdlunkulu balulungise kahle udaba lwabo.UNdlunkulu kulindeleke ukuthi abuyiswe kusasa bese etshalwa ngokuyimfihlo esigodlweni Kwakhethomthandayo. Inkonzo yesikhumbuzo izoba ngoLwesihlanu khona esigodlweni. UZikalala uthe uNdlunkulu uzophelezelwa ngomngcwabo kahulumeni wesifundazwe ngenhloso yokumhlonipha ngamagalelo akhe ekwakheni isizwe. Izolo bekuwusuku olumatasa eNdlunkulu ngoba bekuthe shaye izimoto zabantu abahlukene abebezobabaza bekhala neNdlunkulu ngento evelile. Kubonakale ongqongqoshe baKwaZulu-Natal bephelezele undunankulu. 