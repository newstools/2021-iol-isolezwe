UMNYANGO wezeMfundo KwaZulu-Natal uxwayisa osikhwiliphambana nobhoko ukuthi bangalokothi bathathe amashansi babhalele abazobe bebhala izivivinyo zokuchibiyela eziqale izolo. Bangu-37 553 okulindeleke ukuthi babhale lezivivinyo zokuchibiyela eziqale ngoMeyi 26 ezizophela ngoJulayi 7. Ekuseni kubhalwe iphepha lolimi kwalandela iphepha lokuqala le-Accounting ntambama. Esitatimendeni umnyango uthe ukuze kugwemeke izehlakalo lapho kukhona ababhalela abanye izivivinyo, obhalayo uyalelwe ukuthi anamathisele isithombe sakhe efomini lokubhalisa. Kungokokuqala umnyango uyalela ababhalayo ukuthi bafake izithombe zabo kwifomu. “Obhalayo uma engena lapho ebhalela khona, kwenziwa uhlolo oluyizigaba ezintathu. Kuzobhekwa umazisi wakhe, i-timetable nefomu lokubhalisa. Sixwayisa ababhalayo ukuthi bangalokohi bathathe ushansi bafune abazobabhalela ngoba sizobabamba,” kusho umnyango. Kwabazobe bechibiyela kukhona abalungisa izifundo abazifeyila, abafunda ebusuku nabalungisa imiphumela yabo ka-matric. Ukumakwa kwala maphepha kuzoqala ngo-Julayi 9 kuphele ngoJulayi 22. Azomakelwa ezikoleni e-Adams College, AM Moolla Spes Nova, Anton Lembede, VN Naicker naseDlangezwa High. Ungqongqoshe uMnuz Kwazi Mshengu ubafisele ukubhala okuhle abazobe bebhala wengeza ngokuthi konke kumi ngomumo ohlangothini lwabo ekwenzeni lezivivinyo zibe impumelelo. UMshengu unxuse abazobe bebhala ukuthi balandele imithetho ebekiwe yezivivinyo naleyo enqanda ukusabalala kwegciwane iCovid-19. 