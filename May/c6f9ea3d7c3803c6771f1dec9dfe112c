UBHUBHANE lwesifo seCovid-19 oluhlasele e-India selufinyelele KwaZulu-Natal naseGauteng, njengoba kukhona abatholakale ukuthi bahaqekile. I-National Institute for Communicable Diseases (NICD) ikuqinisekisile ukuthi kutholakale abantu abane abaneCovid-19 edlange e-India, okuvela ukuthi bebevakashela kuleliya lizwe. Ababili ngabaseGauteng, ababili kube ngabaKwaZulu-Natal okutholakale ukuthi banegciwane i-B.1.617.2. I-World Health Organisation (WHO) ithe iB.1.617.2 idlange kakhulu e-India. Abagulayo bahlaliswe ngabodwana ngokulandela imigomo yeCovid-19 futhi kubhekwa abantu akade bexhumana nabo. I-NICD ibuye yathola abantu abaneCovid-19 yohlobo lweB.1.1.7, edlange e-Europe naseNorth America, kwabayisishiyagalombili eWestern Cape, ababili eGauteng noyedwa KwaZulu-Natal. USolwazi Adrian Puren onguMqondisi osabambile weNICD, uthe akubamangazi ukuthi lezi zinhlobo zeCovid-19 sezifikile kuleli, waqinisekisa ukuthi bazokwenza konke okusemandleni ukuqonda kabanzi ngazo. UDkt Michelle Groome oyiNhloko yophiko lwePublic Health Surveillance and Response kwiNICD, uthe basiqaphe ngeso lokhozi isimo futhi bazohlolwa bonke abaphuma kwamanye amazwe, ikakhulukazi abavela e-India. UNgqongqoshe wezeMpilo kuzwelonke uDkt Zweli Mkhize, ucele abantu ukuthi bangatatazeli ngoba izinhlobo ezintsha zeCovid-19 zingaqubuka ezweni ngisho abantu bengayanga kwamanye amazwe. Ucele abantu ukuthi baqhubeke nokuzivikela kwiCovid-19 ngokugqoka izifonyo, bangayi ezindaweni ezinabantu abaningi, bawashe izandla futhi baqhelelane. Uthe ukuvalwa kwemingcele kufanele kuhambisane nocwaningo lwesayensi ukuze kuvikelwe nomnotho. Uveze ukuthi uhulumeni uhlale elubheka ucwaningo futhi zizokwenziwa maduze izimemezelo ngodaba lwemingcele uma ikhabhinethi isixoxile. I-IFP ifuna ukuthi uhulumeni asheshise ukuvala imingcele eya e-India ukuze anqande ukubhebhetheka kwezinhlobo ezintsha zeCovid-19. UMnuz Mkhuleko Hlengwa oyilungu le-IFP ePhalamende, uzwakalise ukukhathazeka ngokuthi uhlobo lwase-India lweCovid-19, selufikile kuleli yize kade becelile ukuthi kusheshe kuvalwe imingcele. “NgoLwesine ngamtshela uMengameli ngobungozi bokungavali imingcele yethu ne-India. Wathi basaxoxisana nezinhlaka ezifanele. Ngesikhathi besaxoxa iNingizimu Afrika isithole abantu abane abanohlobo lweCovid-19, equbuke e-India. Siyazi sonke ukuthi iNingizimu Afrika ngeke ikwazi ukubhekana nezingqinamba ezilethwa wukushintshashintsha kweCovid-19 ngoba nohlelo lwethu lokugoma luyacothoza,” kusho uHlengwa. Uthe ingozi ibivele isisekhaya ngoba kunamatilosi awu-14 ahlaliswe wodwa kuyimanje bese kuba nezinhlobo ezihlukene zeCovid-19 okungeyakuleli, eyase-India netholakala e-Europe. UHlengwa uthe bazoxoxisana nohulumeni ukuze athathe izinyathelo ezifanele ukuhlenga impilo yabantu bakuleli.