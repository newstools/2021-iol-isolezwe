ZIMKHALELE owenkampani kamasigcwabisane wasoLundi, osolwa ngokutholakala nebhokisi elintshontshwe komunye umasigcwabisane. Owesilisa ogama lakhe elingeke lidalulwe kuze kube uvela enkantolo, kuthiwa uboshwe ngeSonto ngecala lokutholakala nebhokisi elebiwe. Isolezwe lithole ngomthombo walo ukuthi kugqekeziwe kwamasigcwabisane iCelani’s Funeral oLundi, kwathathwa ibhokisi lokungcwaba ngoLwesihlanu. Bavule icala, uphenyo lwamaphoyisa lwabaholela komunye umasigcwabisane okutholwe kuye leli bhokisi selilungele ukuyongcwaba komunye umndeni. Isolezwe lithole ukuthi ngaphambi kokuba kugqekezwe, umsolwa ufike eCelani, efuna ukuthenga ibhokisi. Kuthiwa abazange bavumelane ngenani lebhokisi, wabe esehamba umsolwa. Ngakusasa kwasolisa uma befika sekugqekeziwe, kwathathwa leli bhokisi, nezinye izinto zokugcwaba okubalwa iziphambano nomata. Amanye amabhokisi awathathwanga. “Kuvele kwacaca ukuthi kungani kuthathwe leli bhokisi lodwa umsolwa abevele efuna ukulithenga. Kube sekuyiwa kula makhaza kamsolwa latholakala ibhokisi endaweni yakhe yokusebenza,” kusho umsolwa osondelene nodaba ocele ukungadalulwa. Omunye umthombo uveze ukuthi umndeni obunomasigcwabisane kuleli bhizinisi likamsolwa, ubucele ukwenzelwa umsebenzi, ufuna lolu hlobo lwebhokisi. Kuthiwa lo mndeni uze wagcina usulithole kwenye indawo, sekuboshwa umnikazi wamakhaza. Okhulumela amaphoyisa KwaZulu-Natal uColonel Thembeka Mbhele ukuqinisekisile lesi sigameko wathi “ Likhona lelo cala, okwamanje kuvulwe icala lokutholakala nezinto zokwebiwa. Kugqekezwe emahhovisi kamasigcwabisane kwathathwa ibhokisi, bavula icala lokugqekeza ngoLwesihlanu.  Litholwe kwenye indawo ibhokisi kwaboshwa umsolwa. Uzovela kusasa (namhlanje)  enkantolo yaseMahlabathini,”  kusho uCol. Mbele. Isolezwe  izolo lizamile ukufonela umnikazi womasigcwabisane okuthathwe kuwo ibhokisi, ucingo lwakhe beluvaliwe. Eminye imizamo yokuthola ukuphawula kwabo ayizange iphumelele kwaze kwashaya isikhathi sokushicilela. 