MBALI KHANYILE KUSHONE abasolwa abayisithupha okuthiwa batholane phezulu namaphoyisa ngesikhathi bezama ukubamba inkunzi behlomile ebhusha laseMtubatuba. Kuthiwa laba basolwa bebehamba ngezimoto ezine ngesikhathi begasela kuleli bhusha ngabo-6 ntambama ngoLwesihlanu. Uphiko lwamaphoyisa aseThekwini olulwa nobugebengu kubikwa ukuthi luphuthume endaweni obekuyobanjwa kuyo inkunzi ngemuva kokuba elunywe indlebe ngetulo labasolwa. Ngesikhathi efika ebhusha kubikwa ukuthi adudulane ngenhlamvu naleli qulu lezigebengu, okushone kuzo eziyisithupha. Kuthiwa abanye abasolwa babaleke ngezimoto  ezintathu. Kubikwa ukuthi umlisa (33), obezidlulela ngendlela, udubuleke emlenzeni washonela emtholampilo. Okhulumela amaphoyisa KwaZulu-Natal, uColonel Thembeka Mbele, uthe amaphoyisa asesiteshini saseMtubatuba asaphenya mayelana namacala avuliwe. “Kuvulwe amacala okuzama ukubamba inkunzi, elokuzama ukubulala, elokutholakala nezibhamu kanjalo nezinhlamvu ezingekho emthethweni. Kuphinde kwavulwa nedokodo lokufa komuntu,” kusho uColonel Mbele. Endaweni yesigameko kutholakale izibhamu ezintathu nezinhlamvu ezingu-31 ngesikhathi izigilamkhuba sezilele uyaca phansi ngemuva kokudutshulwa ngamaphoyisa. Imoto  eyodwa ebihamba abasolwa kubikwa ukuthi amaphoyisa ayithathile ngenhloso yokuqhuba uphenyo. 