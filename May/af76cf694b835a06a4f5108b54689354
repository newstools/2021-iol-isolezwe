IKHOMISHINI yezokhetho kuleli i-Independent Electoral Commission (IEC), ikuchithile ukuthi inomgomo wokuqasha amalungu eSadtu ukwengamela ukhetho. Le khomishini ithi iyababhekisisa abantu abasuke bezokwengamela ukhetho njengoba kuhlale kukhalwa ngokuthi iqasha amalungu eSadtu, edlelana ne-ANC ukwengamela ukhetho ezikhungweni ezehlukene. Isikhulu esiphezulu sale khomishini uMnuz Sy Mamabolo, sithe baxoxa namaqembu ahlukene uma kuzoqashwa abantu abazokwengamela ukhetho. Akuqali ukuthi kube nesikhalo esifuze lesi kumaqembu ahlukene njengoba nayizolo amanye amalungu ePhalamende akhala ngokuthi kuqashwa amalungu eSadtu. Incazelo ye-IEC yathi ezikhungweni eziningi okuvotelwa kuzona yizikole ngakho kuthathwa umuntu wakuleso sikhungo osuke azi izinto eziningi okubalwa nokuthi uma kucima ugesi ama-main switch akuphi nokunye okusuke kuthinta isikhungo. UMamabolo ubuye wathi akazi imuphi umthelela ozobakhona okhethweni lohulumeni basekhaya ngenxa yeCovid-19. Uthe okungenani balindele abantu abangu-70% abazovota okhethweni lwango-Okthoba 27. Uthe abazi noma abantu bazogqugquzeleka yini ukuthi bayovota. “Asazi ukuthi abantu bazokwenzenjani njengoba kuneCovid-19, asazi noma bazoya yini ukuyovota.” Usihlalo we-IEC uMnuz Glen Mashinini, uthe bayazi ngezinkinga zokuthi abantu kungenzeka bangayi kovota. Uthe kuleli abantu abaphoqwa ukuthi bayovota. IPhini likaNgqongqoshe eMnyangweni wezaseKhaya uMnuz Njabulo Nzuza, linxuse amalungu amaqembu ezepolitiki ukuthi anxenxe abavoti ukuthi baphume ngobuningi bayovota. UNzuza uthe kubalulekile ukuthi kuvikelwe intando yabantu. Amalungu ePhalamende anxuse i-IEC ukuthi igqugquzele intsha ukuthi iphume iyobhalisela ukuvota. Athe kumele kusetshenziswe izikhungo ezingomahamba nendlwana ukuya ezikoleni kuyonxenxwa intsha ukuthi ivote. I-IEC ithe ubuchwepheshe enabo bemishini emisha buzosiza njengoba kuzovimba ukuthi abantu bavote kaningi. Kuzokhumbuleka ukuthi kuke kube nezikhalo ngokuthi kukhona abantu abavota kaningi. Uthe imishini ezongena esikhaleni sama-zip zip izosiza ukunqanda lokhu.   