UZOKHULUMA nesizwe maduze uMengameli Cyril Ramaphosa njengoba ziqhubeka nokunyuka izibalo zabahaqwa yiCovid-19. IKhabhinethi izwakalise ukukhathazeka izolo ngokukhula kwezibalo zabahaqwa yilolu bhubhane njengoba ngoLwesithathu bebengu-4 623 okubikwe ukuthi bahaqwe yigciwane kanti bangaphezu kuka-56 000 asebebulawe yilona. Obambe njengongqongqoshe ehhovisi likamengameli uNksz Khumbudzo Ntshavheni, uveze ukuthi uRamaphosa uzokhuluma nesizwe maduze ngalolu daba. “Ngingakuqinisekisa ukuthi sizoba nomhlangano womndeni maduze (inkulumo kaRamaphosa). Siyaphela ukuthi muva nje zilokhu zenyuke njalo izibalo zabahaqwa yigciwane futhi nesibalo sabashonayo siyakhula. NjengeKhabhinethi sinezingxoxo ngemibandela okufanele ithathwe ukuze kuvikelwe abantu bakuleli zwe kuleli gciwane.” UNksz Ntshavheni uthe kumanje asikho isinqumo esisathathiwe ngokuthi izwe lizofakwa ngaphansi kwasiphi isigaba. “Njengamanje kunezingxoxo ezizophothulwa maduze, bese simemezela usuku umengameli azoba nomhlangano womndeni.” UNksz Ntshavheni ubekhuluma esithangamini nabezindaba, lapho ebezocacisa khona ngezinqumo ezithathwe emhlanganweni weKhabhinethi  obungoLwesithathu. Uthe bajabule ngokuthi isigaba sesibili somgomo weCorona siqale ngaphandle kwezinkinga. “Uhlelo lomgomo luqalile kanti zonke izikhungo zokugoma zikulungele ukwelekelela bonke ababhalisele ukugoma.” Ugqugquzele bonke abangakabhaliseli ukugoma ukuba babhalise. Uphinde wanxusa abantu abasalinde umgomo ukuthi baqhubeke nokulandela imigomo ebekelwe ukulwa neCorona, bafake izifonyo, bageze izandla ngesibulalii magciwane baqhelelane. Uveze ukuthi iKhabhinethi ayizange iludingide udaba lomsindo osususwe ukunikwa kwenkampani yezokuxhumana iDigital Vibes, umsebenzi uMnyango wezeMpilo. Le nkampani iphethwe ngabantu okuthiwa basondelene nomndeni kaNgqongqoshe uDkt Zweli Mkhize, okunguNkk Tahera Mather noNaardhira Mitha, yize uMkhize ephika ukuthi bangabangani bakhe kepha evuma ukuthi uyabazi. Kunekhwelo lokuthi uMkhize akashenxe esikhundleni njengoba kuvela ukuthi ayizange ilandelwe imigomo ngesikhathi kukhishwa le thenda. UNksz Ntshavheni uthe nakuba bengahambisani nenkohlakalo, kepha lolu daba akusilo olokubhungwa yiKhabhinethi. “Kunophenyo olwenziwa iSIU (Special Investigating Unit), okufanele lungaphazanyiswa. I-SIU kufanele iyekelwe iphenye ngaphandle kokuphazanyiswa nokusatshiswa.” Khonamanjalo uRamaphosa ngeke esavela phambi kweKhomishini ephenya ngokulawulwa koMbuso yidlanzana eholwa yiJaji uRaymond Zondo ngelizayo. Bekumele abuyele kule khomishini ngoMsombuluko nangoLwesibili azothula ubufakazi njengoMengameli wezwe kodwa ikhomishini yanxusa ukuthi kuhlehliswe ukuvela kwakhe. UZondo uthe uRamaphosa uzovela phambi kokuphela kukaJuni. 