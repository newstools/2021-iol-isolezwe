IHHOVISI lieNhloko yamaJaji uMogoeng Mogoeng, izolo linekele izwe ngezizathu zokuthatha ikhefu elide kukaMogoeng. Leli hhovisi lithe uthathe ikhefu lezinyanga ezinhlanu ngaphambi kokuba kuphele isikhathi sakhe sokuqhoqhobala lesi sikhundla. Ihhovisi lakhe ngoLwesihlanu limemezele ukuthi kusukela ngoMeyi 1 uzothatha ikhefu futhi wazise noMengameli Cyril Ramaphosa, noNgqongqoshe wezoBulungiswa nezokuHlunyeleliswa kweziMilo, uMnuz Ronald Lamola. Ngokusho kokhulumela leli hhovisi, uMnuz Nathi Mncube, ngokwemithetho yabasebenzi, amajaji kumele athathe ilivu yezinyanga ezintathu nohhafu esikhathini seminyakeni emine esebenza. “UMengameli wamaJaji bekumele athathe ilivu yakhe ngoJulayi 1, 2018, wangakwazi ngenxa yomsebenzi,” kusho uMncube. Uthe ngenxa yokuthi uma ungalithathi ikhefu izinsuku zakho ziyaphela bese kumele athathe ezisasele. Ibamba kulesi sikhundla kuzoba yiJaji Sisi Khampepe, njengoba iPhini likaMogoeng, iJaji Raymond Zondo, limatasa nomsebenzi weKhomishini ePhenya ngokuLawulwa koMbuso yiDlanzana. Akukhona okokuqala ukuba uMogoeng ethatha ikhefu njengoba wake walithatha ngoNovemba 2013, kwaze kwaba ekuqaleni kuka-2014. Ngaleso sikhathi owayenguMengameli wezwe uMnuz Jacob Zuma, wabeka iJaji Dikgang Moseneke, ukuba libambe esikhundleni sakhe. 