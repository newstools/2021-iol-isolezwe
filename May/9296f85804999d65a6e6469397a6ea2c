BONISWA MOHALE KULINDELEKE ukuthi uMengameli Cyril Ramaphosa ahlangane nabemboni yotshwala ukudingida izindlela zokuhlenga impilo nemisebenzi kule mboni ngaphambi kwesiqubu sesithathu seCovid-19 ezweni jikelele. Lezi zindaba zikhishwe nguMnuz Lucky Ntimane weNational Liquor Traders Council, izolo emuva kokuthi abemboni yotshwala bebhalele uRamaphosa. Abemboni yotshwala bakhathazekile ngokuthi uhulumeni uzovala ukudayiswa kwabo njengoba kufufusa isiqubu sesithathu seCovid-19. UNtimane uthe bakhethe ukucela umhlangano noRamaphosa ukuze bagweme ukuvalwa kokudayiswa kotshwala okungasekiwe wucwaningo lososayensi. “Siyajabula ukuthi umengameli usheshe wayiphendula incwadi yethu, wavuma ukuthi uzohlela usuku esizohlangana ngalo. Okwamanje usuku alukamenyezelwa ngoba kuzobhekwa ukuthi umengameli uzoba khona nini bese siyaziswa,” kusho uNtimane. Uthe beyimboni yotshwala bayikhathalele impilo yabantu, ngakho bafuna ukuhlangana noRamaphosa ukuze beze nezisombululo zokuhlenga impilo yabantu. Ubalule ukuthi ukungahwebi amasonto awu-20 ngonyaka odlule, kubashayile beyimboni kwashaya nemisebenzi yabaqashwe kuyo. “Sifuna ukuza nezisombululo ekuvikeleni abantu kwiCovid-19. Kasiyithandi le nto kahulumeni yokuthi aqhamuke esememezela ukuthi uvala ukudayiswa kotshwala ngomzuzu wokugcina. Sifuna uma evala utshwala kube wukuthi usekwa yisayensi kuleso sinqumo. Sifuna uma izibalo zinyuka mhlawumbe aqale anciphise izinsuku zokudayiswa kotshwala namahora. Makahlangane nabemboni ukuze nabo baqhubeke nezinhlelo zokuvikela abantu kwiCovid-19,” kusho uNtimane. 