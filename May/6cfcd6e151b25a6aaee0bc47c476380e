AMAPHOYISA athole izimbuzi eziyisishiyagalombili okukholakala ukuthi bezebiwe, sezisesibayeni endaweni yaKwaManzini eLadysmith. Kuthiwa ngoMeyi 15 endaweni yaseNhlawe eseWeenen kwalahleka izimbuzi eziwu 13. Umnikazi wazo kuthiwa wayezidedelile ukuba ziye emadlelweni. Okhulumela amaphoyisa KwaZulu Natal uCaptain Nqobile Gwala uthe umnikazi wezimbuzi wabona ukuthi ziyashoda izimbuzi zakhe eziwu 13, wabe esenikela emaphoyiseni. “Icala lokwebiwa kwemfuyo lavulwa esiteshini samaphoyisa saseWeenen ukuba liphenywe. NgoMeyi 16 amaphoyisa aseLadysmith ophiko lwezobugebengu athola umkhondo ngezimbuzi,” kuqhuba uCaptain Gwala. Uqhube wathi iSAPS yaseLadysmith ilandele umkhondo wezimbuzi yaya endaweni yaKwaManzini. “I-SAPS yaseLadysmith ilandele umkhondo wezimbuzi ngoMeyi 16 yaya endaweni yaKwaManzini, yafica izimbuzi eziyisishiyagalombili esibayeni. Umnikazi wezimbuzi ufike wazikhomba,” kuqhuba uCaptain Gwala.  Lezi zimbuzi kuvela ukuthi bezingabiza uR16 000.  