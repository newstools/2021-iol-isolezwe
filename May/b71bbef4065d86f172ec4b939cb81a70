USHAQEKILE umndeni wakwaKhoza eBhamshela, eNdwedwe, ngokubulawa ngesihluku kwesalukazi (73) sakhona maqede kwaboshwa indodana yaso (37) ebihlala naso. Isidumbu sikaNkk Mavis Khoza sitholwe embhedeni sibheke phansi, sinamanxeba amaningi okulimala ebusweni nasemzimbeni nezingubo zakhe zigcwele igazi ngoLwesine olwedlule. Amaphoyisa athi kungenzeka ukuthi uNkk Khoza walinyazelwa ngaphandle kwendlu, isidumbu sakhe sahudulwa sayofakwa endlini yakhe engurawondi. Kuthiwa amachaphezelo egazi ayebonakala phansi egcekeni nasendlini. Kuvela nokuthi izingubo zikaNkk Khoza ezazinegazi zase zifakwe endishini eyayinamanzi. Isidumbu sikaNkk Khoza sitholakale ngoLwesine olwedlule emini yilungu lomndeni elabe selibikela  amaphoyisa. Ilungu lalo mndeni, elicele ukuthi ligodlwe igama lalo, lithe umsolwa uyindodana kamufi futhi bebehlala bobabili kulo muzi. Lithe namanje basadunguza ebumnyameni ngesizathu sokubulawa kukagogo wabo. “Bebehlala bobabili endlini, enye indodana kamufi ihlala eStanger. Sishaqekile futhi siyasaba manje ngoba izinsolo zibheke kumuntu wasemndenini obehlala nomufi,” kusho ilungu lomndeni. Lithe ngobusuku obandulela usuku okwatholakala ngalo isidumbu sikamufi, umsolwa wabuya ekhaya ebusuku futhi ebudlonyile. Liqhube lathi izingubo zikagogo nezikamsolwa zazifakwe endishini eyayinamanzi futhi indlu isihlanziwe. “Kwathi uma amaphoyisa emhloma ngemibuzo, wathi akazi lutho ngoba yena ubedakiwe. Kodwa indlu yayisihlanziwe futhi izimpahla zabo bobabili zigcwele igazi elifanayo,” kusho ilungu lomndeni. Lithe ugogo uzongcwatshwa kusasa. Ubesesele namadodana akhe amabili. Kuvele ukuthi abakwaKhoza bawumndeni ohlala ndawonye kodwa ohlukene ngezindlu. Okhulumela amaphoyisa KwaZulu-Natal, uCaptain Nqobile Gwala, uthe umsolwa, owatholakala kulo muzi, waqale wabuzwa ngamaphoyisa ngalesi sigameko sokubulala kodwa walandula. “Ngemva kophenyo olunzulu lwamaphoyisa, uboshiwe ngoLwesibili umsolwa. Ayaziwa imbangela yalokhu kubulala, amaphoyisa ayaphenya,” kusho uCapt Gwala. Uqhube wathi yimiphumela yombiko kadokotela wokuhlolwa kwesidumbu ozocacisa ukuthi wabulawa kanjani umufi. Bekulindeleke ukuthi umsolwa avele eNkantolo yeMantshi eNsuze ngecala lokubulala izolo. 