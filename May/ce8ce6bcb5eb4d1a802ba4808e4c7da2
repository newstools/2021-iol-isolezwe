WILLEM PHUNGULA ABEHLI ubuthongo kunina wentombazane yaseNgwavuma, osekuphele izinyanga yanyamalala. UNksz Lethiwe Mngomezulu, waphuma ekhaya ngoMashi 11, eyohlangana nesoka lakhe eRichards Bay, elalizomsiza abhalise egatsheni le-UNISA elikuleli dolobha kodwa kwaba wusuku lokugcina umndeni owambona ephila. Unina wakhe uNksz Sindi Ntshangase, uthi selokhu yanyamalala ingane yakhe ubuthongo abehli ngoba kuze kuse ecabanga ngayo. Uthi indodakazi yaphuma iya eRichards Bay, iyohlangana nesoka uMnuz Bheki Thokozani Thethwayo waseMtubatuba, ayehlele ukuba amsize abhalise e-UNISA. Uthi kwakungoLwesine ngesikhathi indodakazi iphuma ekhaya kodwa akazihluphanga uma ingabuyi ngoba yayithe izobuyela kadadewabo eMtubatuba. UNksz Ntshangase uthi ngeSonto wathola ucingo luvela esokeni le ndodakazi libuza ukuthi ihambe kanjani ngoba abahlangananga nayo ngoLwesine. Uthi isoka lathi lona liseMgungundlovu. “Ngathuka ngoma ngizwa lokhu ngabe sengifonela kadadewethu eMtubatuba, nakhona kwathiwa akafikanga. Sibe sesiyobikela amaphoyisa aseRichards Bay kwavulwa icala,” kusho uNksz Ntshangase. Uqhube wathi  amaphoyisa abophe isoka ngoba athole ukuthi ngalo usuku aphuma ngalo ekhaya, uphenyo lwamaselula  lukhomba ukuthi babendawonye. Okhulumela amaphoyisa KwaZulu-Natal uCaptain Nqobile Gwala, uthe amaphoyisa aseRichards Bay, aphenya icala lokuthumba futhi asebophe umsolwa oneminyaka ewu-35 owavela enkantolo ziwu-31 Mashi, waphinda wavela ngesonto eledlule ezofaka isicelo sebheyili.