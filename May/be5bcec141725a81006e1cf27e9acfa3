UZONQUNYWA ebandleni umfundisi wenkampani kamasingcwabisane wasoLundi oboshelwe icala lokutholwa nebhokisi elintshontshiwe. UMnuz Nkosinathi  “Nathi” Mbatha (50) webandla i- Corinthians Christian Church in Zion, elaziwa kakhulu ngamaJerusalema, Isolezwe lithole ukuthi uvele eNkantolo yaseMahlabathini ngoMsombuluko, lahlehliselwa uMeyi 24 ukuze ezofaka isicelo sebheyili. Ugcinwe esitokisini. Okhulumela abashushisi i-NPA KwaZulu-Natal, uNkk Natasha Kara, uthe: “UMbatha uvelile eNkantolo yaseMahlabathini ngoMsombuluko. Icala lihlehliselwe uMeyi 24 ngemininingwane yebheyili. Umsolwa ubhekene necala lokugqekeza ngenhloso yokweba nelokuntshontsha,” Lo mfundisi kunezinsolo zokuthi waya komunye umasingcwabisane eCelani eyofuna ukuthenga ibhokisi. Kuthintwa umbhishobhi wakhe, uMnuz Mthandeni Dlamuka, ebuzwa ngalesi sigameko uvumile ukuthi wumfundisi wakhe oboshiwe futhi kumele kulandelwe imithetho yebandla lokuba anqunywe. “Nina senizizwa ngobani izindaba zokuthi umfundisi wami lona. Impela uyena, sitholile ukuthi uboshiwe ngecala lebhokisi. Bengingakamboni ngoba kuthiwa ubesenkantolo ngoMsombuluko. Omunye umkhokheli odlulile enkantolo kodwa angiyazi imininingwane yecala.  Sizobe sesilandela umthetho webandla ukuba anqunywe. Umthetho webandla uthi umuntu obhekene necala enkantolo uyanqunywa kuze kube liyaphela icala noma lifike ekugcineni. Amanye amabandla angathini nje sinomfundisi ohamba icala,” kusho uDlamuka. Uthe akazange alubhade enkantolo njengoba le nto eyenzekile ibafake ehlazweni njengebandla. Isolezwe lithole ukuthi amanye amalungu ebandla ayile enkantolo ukuyoseka umfundisi wabo. Elinye ilungu lebandla elicele ukungadalulwa lithe impela bakulindele ukuba amiswe umsolwa. “Ebandleni uma unecala nje imijiva yakho iyalengiswa ensikeni ungayigqoki nezinto zebandla ungazenzi kuze kube liyaphela icala lakho. Inqubo yebandla esiyaziyo leyo. Yize phela sisazolindela ukuba umfundisi amiswe phambi kwebandla anqunywe sizwa sonke,” kusho owebandla. Umsolwa uboshwa nje kuvele ukuthi waqala wayofuna ukulithenga ibhokisi kumasigcwabisane iCelani’s Funeral oLundi. Ngakusasa kwatholaka sekugqekeziwe kwathatha leli bhokisi. Amaphoyisa alandela umkhondo alithola emahhovisi omasigcwabisane ekusebenza kuwo umsolwa wabe eseboshwa.