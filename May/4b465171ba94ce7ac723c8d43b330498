NKOSIKHONA CELE IDIDEKILE futhi ithi idunyelwa yikhanda indodana ethole ukuthi uyise oyizalayo uthandana nomakoti wayo isinyelela. UMnuz Sifiso Khumalo (36) waseNquthu uthi uzizwa sengathi ulele uyaphupha, mhlawumbe usazophaphama. Uma echaza, uthi ushade noNksz Zinhle Sibisi (32) eminyakeni emibili eyedlule. Uthi uyise omzalayo, uMnuz Themba Khumalo (58), wayejabule kuhle okwengane ibona amaswidi ngesikhathi ziwushaya phakathi kwakhe nomakoti wakhe. Emshadweni uthi uyise wayegiya aze amhashe ngezibongelo zakhe, aphinde adanse. Uthi uyise wamxhasa ngesamba esikhulu semali ngesikhathi eyolobola umkakhe. Uthi useyabona manje ukuthi uyise wayezilobolela yena futhi nangesikhathi egiya wayejatshuliswa ukuthi “’usenentombi.’’ Utshele iSolezwe NgoMgqibelo ukuthi uyise nomakoti wakhe bangamathe nolimi. Uthi ubengakaze acabanga ukuthi uyise angagila le migilingwane athi ihlasimulisa umzimba. Uthi umngani wakhe wamtshela ukuthi makavule amehlo, kukhona okudla amantshontsho emsamo. "Ngikhuluma nawe nje kasisazwani nhlobo nomngani wami. Sibanga ukuthi wangitshela ngokujola kukababa nomkami, ethi mangivule amehlo kukhona okushaya amanzi," echaza. Uthi indlela abaxabana ngayo nomngani wakhe, isandla sakhe saze saphunyuka wamgingqa phansi ngequpha. Uthi umngani wakhe akazange aphindisele kodwa kunalokho wamshiya namazwi ayethi: ''Kulungile mngani wami kodwa ngelinye ilanga uyongikhumbula." Uthi ukuze athole ukuthi uyise uthandana nomkakhe, uhletshelwe ngomunye wasendaweni. Uthi wamshayela ucingo ethi akazobona uyise eqabulana nomkakhe endaweni ebuqamama nakubo. Uthi ekubeni yena ubazi ukuthi uZinhle uye edolobheni. Uthi akazange apholise maseko, ushaye imoto yalibangisa kuleyo ndawo. Uthi kuthe uma efika wazibonela ngawakhe uyise enkonkoshelene umakoti wakhe emotweni. "Ngibabuzile ukuthi yini lena abayenzayo. Akekho phakathi kwabo ongiphendulile. Kunalokho umakoti wami uvele wakhihla isililo, wacela uxolo. Ubaba yena uvele wangigqolozela nje kwaba sengathi uhanjelwa yingqondo,'' echaza. ISolezwe NgoMgqibelo likhulume naye uZinhle ovele wakhihla isililo wacela uxolo entathelini. "Ngiyaxolisa bandla bhuti nami angazi ukuthi lento yenzeke kanjani. Ngiyazisola kakhulu. Ngiyacela bandla ungalubhali lolu daba,'' usho kanje. Ngemuva kwesikhathi esingangehora intatheli ikhulumile noZinhle, ibe seyithinta uMnuz Khumalo okhwele wadilika entathelini eyibuza ukuthi igunyazwe ngubani ukuthi ibhale ngomndeni wayo ephepheni. Usabise ngokuthi uma intatheli ike yabhala nje ngalolu daba izowukhomba onotshwala. ''Mfana wami, senajwayela labo okuthiwa bayazesaba izintatheli, mina angikwesabi futhi angikwenqeni. Qhubeka-ke nalo doti womsangano owuqalayo, uzongibona kahle. Angiyona mina into yokudlala wena. Kuhle ngoba ngiyalizwa nephimbo lakho ukuthi uyibhobhodleyana nje lomfana, angeke umelane nami,'' usho kanje egaklaza phansi ucingo. ISolezwe NgoMgqibelo litholile ukuthi uMnuz Khumalo ugila le mikhuba nje ngo-2017 kwashona umkakhe, uNkk Nomaswazi Khumalo (umaGumede) exinwe yisifo sikashukela. Kuyavela nokuthi uMnuz Khumalo wayekade esembonini yamatekisi kodwa ngemuva kokushona komkakhe wathatha isinqumo sokushenxa. ISolezwe NgoMgqibelo litholile ukuthi uZinhle usekhona kwaKhumalo. UMnuz Khumalo kuthiwa uke wazama ukuxolisa endodaneni yakhe ngesamba semali engu-R50 000 kodwa indodana yenqaba. 