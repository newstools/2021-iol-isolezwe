YIZE zonke izinhlangothi zithi zikulungele ukuqala kokuqulwa kwecala lenkohlakalo elibhekene nowayengumengameli, uMnuz Jacob Zuma, kepha uZuma nabalandeli bakhe basamile ekutheni kufanele icala lichithwe. UZuma nabalandeli bakhe abaguquki ekutheni uZuma umsulwa, nokuthi uboshelwa amanqina enyathi. Lokhu bakusho ngaphandle kwenkantolo ephakeme eMgungundlovu, emva kokuthi kuhlehliselwe isonto elizayo ukuqala kokuqulwa kwecala. Ekhuluma nabalandeli bakhe abebehlangene ngaphandle kwenkantolo, uZuma uthe abukho ubulungiswa kuleli cala. “Awukwazi ukuba necala kuze kuphele iminyaka eminingi kuze kushintshe amacala obekwa wona, elokhu encwelwa ngapha, elulwa ngapha, ebazwa ngapha. “Leli cala linabantu ababehleba nabantu abaphenyayo, kuthiwa akaboshwe lo. Kukhona nabantu abaphethe zona lezi zomthetho, besho njalo. "“Kukhona nababengithuka ngazo zonke izinhlamba.” UZuma uthe uzimisele ngokuthi aqondise lapho kugwegwa khona umthetho. Bebephume ngobuningi abaholi abaqavile ukuzokweseka uZuma. Phakathi kwalabo abebesenkantolo, kubalwa obengunobhala jikelele we-ANC osamisiwe, uMnuz Ace Magashule, amalungu esigungu esiphezulu uMnuz Bongani Bongo  noMnuz Tony Yengeni kanye nabaholi be-ANC KwaZulu-Natal. Bafunge bagomela ukuthi bazoma noZuma kuze kube sekugcineni. Okhulumela umbutho womakadebona, Umkhonto weSizwe Military Veterans Association, uMnuz Carl Niehaus, uthe kufanele lichithwe icala. “Ngeke sikuvumele ukuthi abaholi bethu bathweswe amacala anenhlese yezepolitiki. Ngeke sivume ukuthi uZuma athweswe amacala kodwa abanye bayekwe, bangenziwa lutho. “Ngeke sisonge izandla ekubeni sibona beyekwa bengenziwa lutho abantu abenze amacala abucayi kwi-ANC, afana nokuthenga amavoti engqungqutheleni yokukhetha ubuholi.” NoYengeni unanele lapho, wathi leli cala selithathe isikhathi eside kakhulu, wathi alihoxiswe. “Ukuqala kwami ukuza eMgungundlovu, kwakuseminyakeni engamashumi amabili eyedlule. Ngangize ecaleni likaMsholozi. Nanamhlanje (izolo) njengoba ngibuya eMgungundlovu, ngize ecaleni elifanayo. Emlandweni akekho umuntu oseke waba necala elidonsa isikhathi eside kanje. Kusobala ukuthi kunenhlese yezepolitiki.” Khonamanjalo, abebehlangene ngaphandle kwenkantolo baphinde bazwakalisa ukweseka uMagashule, osanda kumiswa i-ANC. UMagashule wamiswa emsebenzini emva kokuthi kuphele umnqamulajuqu wezinsuku ezingu-30 ayewunikezwe yisigungu esiphezulu wokuba yena nabanye abaholi ababhekene namacala, bashenxe ezikhundleni. Ekhuluma, uMagashule utshele abebehlangene ngaphandle kwenkantolo ukuthi yena akekho umuntu ozomumisa kwi-ANC, waphinde wathi  uzofela kwi-ANC. “Angisoze ngayishiya i-ANC, ngiyofela kuyona.” UNiehaus noYengeni bathe amagatsha e-ANC kuphela anelungelo lokumisa uMagashule ngoba iwona amkhetha engqungqutheleni yokukhetha ubuholi beqembu. UNiehaus uthe uma i-ANC ifuna ukumisa uMagashule, kufanele ibize ingqunguthela eyisipesheli yokukhetha ubuholi. “Sonke siyazi ukuthi imiphumela yaleyo ngqungquthela izohamba kanjani. UMagashule uzokhethwa ngo-elethu.” 