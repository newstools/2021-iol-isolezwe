UNDUNANKULU waKwaZulu-Natal, uMnuz Sihle Zikalala, uzokhipha umkhombandlela maduze mayelana nokugcotshwa ngokusemthethweni kweSilo, uMisuzulu kaZwelithini. Okhulumela ihhovisi likandunankulu, uMnuz Lennox Mabaso, uthe uZikalala uzokhipha isimemezelo maduze ngalolu daba. Lokhu kulandela ukuthi indlunkulu imemezele ukuthi ngokolwayo uhlangothi, inkosi isihlezi esihlalweni, sekushoda ngakuhulumeni ukuba igcotshwe ngokusemthethweni. NgoMgqibelo ebusuku uNdunankulu kaZulu, Inkosi Mangosuthu Buthelezi, uveze ukuthi uZikalala usazisiwe ukuthi seliphumile ilanga KwaZulu. "Undunankulu ube esengicela ukuba ngilethe ama-minute omhlangano okwaqokwa kuwo iSilo. Ngakolwethu uhlangothi inkosi isiqokiwe, sekusele ngakuhulumeni," kusho uButhelezi. UMabaso uthe uZikalala kukhona izingxoxo aphezu kwazo ngalolu daba, wathi bazokwenza isimemezelo maduze. Ngokuthola kweSolezwe, lezi zingxoxo zizobanjwa noNgqongqoshe wezokuBusa ngokuBambisana neziNdaba zoMdabu, uDkt Nkosazana Dlamini-Zuma, kanye noMengameli Cyril Ramaphosa. Amaqembu ezepolitiki KwaZulu-Natal, i-ANC i-IFP ne-EFF, akushayele ihlombe ukuqokwa kweSilo. Okhulumela i-ANC esifundazweni, uMnuz Nhlakanipho Ntombela, uthe banethemba lokuthi iSilo sizolandela ezinyathelweni zeMbube ngokugqugquzela uxolo nobumbano. "Sithanda ukunxusa ubumbano endlunkulu, bagweme ukuxoxa esidlangalaleni izindaba ezidala uqhekeko ngoba lokhu kungenza ukuthi ubukhosi baKwaZulu behlelwe yisithunzi," usho kanje. UMengameli we-IFP, uMnuz Velenkosini Hlabisa, uthe ukuqokwa kweSilo kubuyise ithemba. "Sesikulangazelele ukubona iSilo sigcotshwa ngokusemthethweni. ISilo siqokwe ngesikhathi lapho izwe libhekene nenselelo yesimo somnotho esingesihle. "Njengoba iSilo sifundele ezamazwe omhlaba, saphinda sahambela amazwe ahlukene, siyethemba ukuthi sizosilekelela kule nkinga." Okhulumela i-EFF, uMnuz Vuyani Pambo, uncome igalelo likaButhelezi nenyosi, uBuzetsheni Mdletshe, kulesi sikhathi esinzima. UPambo uthe kumfanele okaZwelithini ukuqokelwa kulesi sihlalo njengoba ethe umthetho kanye nosiko kuyamvuma.