IHLUKENE imibono yabahlaziyi bezepolitiki ngomdonsiswano okhona kwezobuholi be-ANC kuzwelonke, ngemuva kwesinqumo sokumiswa kwamalungu abhekene namacala enkohlakalo ezinkantolo. Bathi okwenzekalayo kuyizinkomba zokuthi izinkunzi ezimbili azihlali esibayeni esisodwa. Umhlangano wekomiti elibhekele ukusebenza kwansukuzonke ku-ANC iNational Working Comitteee (NWC), ushayelele isipikili sokugcina kwisinqumo sesigungu esiphezulu ngoMashi, wayalela amalungu abhekene namacala abucayi nahamba izinkantolo ukuba ashenxe ezikhundleni. Lawo angafuni, abe esebhalelwa izincwadi eziwamisa kule nhlangano kuhlanganisa uNobhala jikelele, uMnuz Ace Magashule. NgoLwesithathu ebusuku uMagashule ubhale incwadi, athe uphonsela inselelo isinqumo sokumiswa kwakhe yiPhini lakhe uNksz Jessie Duarte, athe akukho emthethweni. Ube esesebenzisa amandla esikhundla sakhe wamisa ubulungu bukaMengameli we-ANC nezwe, uMnuz Cyril Ramaphosa. I-ANC inxuxse uMagashule ukuthi ahloniphe isinqumo senhlangano sokummisa. Okhulumela le nhlangano uMnuz Pule Mabe, uthe ngempelasonto isigungu esiphezulu sale nhlangano sizoyibheka kabanzi bese siyiphendula incwadi kaMagashule. Uthe ukhulumile noMagashule wakuveza ukuthi incwadi uyibhalile emisa uRamaphosa. “Incwadi ayinasisekelo ngoba uRamaphosa akakaze avele phambi kwezinkantolo. Kodwa isigungu esiphezulu sizobheka zonke lezi zinto, bese siphendula. UNksz Duarte ubelandela umyalelo wenhlangano wokuthi bonke abo ababhekene namacala kumele behle ezikhundleni zabo,” kusho uMabe. Uthe bazothola umbiko ogcwele ngabo bonke asebehlile ezikhundleni ngale mpelasonto. UMnuz Thabani Khumalo ongumhlaziyi ozimele, uthi izwe liyakudinga okwenzeka ku-ANC, wakufanisa nokuqhuma kwethumba. UKhumalo uthe abantu kumele bayamukele into eyenzeka kule nhlangano ikakhulukazi abayivotelayo, nabahlale beyisola ngokungabi namnyakazo ekulweni nenkohlakalo. “Kuphuma abafana emadodeni manje, i-ANC izakha kabusha njengoba ihlezi isho. Izidayisa kahle kubantu abasemazingeni aphansi kwazise kubhekwe okhethweni. Isikwazile ukubona inkinga lapho ikhona manje ibhekene nayo ngqo,” kusho uKhumalo. Uthe i-ANC iyathandwa emazingeni aphansi yingakho abantu bakhetha ukuduba ukhetho lwamakhansela ngo-2016, kunokuvotela amanye amaqembu ngenxa yezinsolo zenkohlakalo eyayibhekene nazo. USolwazi Bheki Mngomezulu weNyuvesi yaseWestern Cape, uthe akukuhle okwenzeka ku-ANC njengamanje futhi ukholwa ukuthi kuzoyilahlekisela ngabavoti. UMngomezulu uthe kuzoyihlukanisa phakathi i-ANC ukushenxiswa kwamanye amalungu, azibona sengathi akhishwa inyumbazane. “Kukhona ababona sengathi okwenzekayo kubhekiswe kubona, abanye bathi yinto enhle ekukuzivuseleleni kabusha kwenhlangano. Uzobanzima umhlangano wesigungu esiphezulu ngempelasonto. Amanye amalungu ayazibuza ukuthi njengoba kuwuMagashule okhishwayo, kulandela bani,” kusho uMngomezulu. UMnuz Xolani Dube we-Xubera Institute for Research,  ufanise okwenzeka ku-ANC njengomuzi wezinhlanya. Uthe i-ANC, uRamaphosa noMagashule abanamandla kodwa kukhala isicathulo songxiwa. “Laba abalwayo balwela izimvuthu zesinkwa etafuleni. Abantu abangazazi bafunani ngaleli zwe. Bachitha isikhathi esiningi bedingida izinto ezingayi ndawo,” kusho uDube. Uthe kumele ngabe izwe likhuluma ngokubuyiselwa komhlaba kubantu, imfundo yamahhala, ukuhlelwa kabusha komnotho kubhekelelwe ababencishwe amathuba, ubuphofu nokungalingani okukhona. 