UNDUNANKULU kaZulu, Inkosi Mangosuthu Buthelezi, uthe ifa elishiywe iSilo esisanda kubuza, uGoodwill Zwelithini kaBhekuzulu, lizokwenza  kube lula njengokuphuza amanzi ukuqoka ozongena esihlalweni sobukhosi bamaZulu. Yize kunomdonsiswano ngokufanele angene esihlalweni sobukhosi kulandela ukuguqa kwebamba bukhosi, iNdlovukazi Shiyiwe Mantfombi Dlamini Zulu, uButhelezi uthe ifa elishiywe iMbube, lizokwenza izinto zibe lula uma sekuqokwa iSilo esizolandela. “Ngithanda ukuncoma kakhulu isenzo seSilo, sokushiya ifa. Lokhu kuzokwenza umsebenzi wethu ube lula kakhulu. Ngeke siziphathise ngamakhanda sizama ukukhomba ozolandela. “Ukushiya kweSilo ifa eliqoka iNdlovukazi Mantfombi njengokufanele abambe emva kwaso, kusho okuthile. Ngakhoke akusithina esizoqoka ozolandela, kepha ifa ilona elizokusho.” UButhelezi ukusho lokhu ngesikhathi ekhuluma nabezindaba esigodlweni kwaKhangelamankengane, njengoba bekuqhubeka amalungiselelo okutshalwa kwendlovukazi. Inkulumo kaButhelezi iza nje umndeni endlunkulu ubhekene ngeziqu zamehlo ngokufanele angene esihlalweni sobukhosi njengoba iNdlovukazi Sibongile Dlamini, iphonsela inselelo ifa leMbube. Kulindeleke ukuthi lingene kusasa enkantolo enkulu eMgungundlovu icala elifakwe indlovukazi. UButhelezi akafunanga ukuphumela obala ngokuthi izomenyezelwa nini inkosi entsha yize kunamahlebezi okuthi ingase imenyezelwe kusasa emva kokutshalwa kwebamba bukhosi. Ebuzwa ngalokhu, uButhelezi unxuse abezindaba nesizwe sonke, ukuba banike indlunkulu ithuba lokutshala indlovukazi kuqala. “Njengamanje sisemanzini, sicela ukunikezwa ithuba lokuzila.” UButhelezi uphinde wasebenzisa isithangami sabezindaba ukuziphindiselela kuMntwana uThembi Ndlovu, osanda kuthi uButhelezi akasiyena undunankulu kaZulu. UButhelezi usole uMntwana uThembi Ndlovu ngokuba uhubhu kabhejane, kulandela ukutshela kwakhe izintatheli ngoMsombuluko ebusuku ukuthi iMbube ibingenaye undunankulu. UButhelezi uthe uMntwana uThembi wazisholo yena kwikhomishini yeJaji Nhlapho, eyayiphenya ngezindaba ezithinta ubuholi bomdabu, ukuthi uButhelezi ungundunankulu weMbube. “Kwathi uma ijaji libuza ukuthi uBhejane unaye yini undunankulu, bathi abantwana akakhulume yena uMntwana Thembi ngoba mdala. Waphendula wathi ngangikade ngingundunankulu weSilo esizala yena, namanje ngisewuyena undunankulu. “Ngifisa ukumkhumbuza uMntwana wenkosi ukuthi njengoba siphila la emhlabeni senza izono, ezizosifaka esihogweni. UMntwana wenkosi akayeke ukuzenzela amalahle esihogo, ngokuzakhela izono.” UButhelezi uphinde wakhwela wadilika kuMntwana Thembi, amsole ngokudukisa izwe ngokuthi athi uButhelezi umsole ngokuba umthakathi. UMntwana uThembi wazenza lezi zinsolo kulandela ukuba uButhelezi eveze ukuthi indlovukazi esanda kukhothama, yake yadliswa ngo-2017. “Intimbothi yokuqala neyokugcina le yokuthi mina ngibaqhathe nabantu bakwaNgwane, ngathi ibona abadlise indlovukazi. Angikaze ngikusho lokho.” Uveze ukuthi kuzocaca emva kwamasonto amabili ukuthi indlovukazi ithathwe yini uma sekubuye imiphumela yokuhlolwa komzimba. Ngijabule ukuthi odokotela bawuhlinzile umzimba wendlovukazi ukuhlola ukuthi ithathwe yini. Sizokwazi uma sekubuye imiphumela emasontweni amabili ukuthi ithathwe yini. Inkulumo kaButhelezi ivela nje kunamahlebezi okuthi kukhona imizamo yokuxazulula umdonsiswano. UButhelezi izolo, uthe usazothola ngalezi zingxoxo zokuzama ukuthula.