CHARLES KHUZWAYO UMFUNDI wesifazane kaGrade 12 esikoleni saKwaMaphumulo, usecabanga nokuzibulala emuva kokuba eqoshwe nge-video nguzakwabo enqunu. Isolezwe NgoMgqibelo liwabonile ama-video lapho umfundi ubegeza endishini egqoke idilozi, waze wakhumula wanqunu esemqashweni. Uzwakala ebuza uzakwabo ukuthi uyamthwebula yini kodwa uzakwabo aphike aze alale ngomhlane. Ngokuthola ngelungu lomndeni esiligodlile ukuvikela isithunzi somgilwa, lo mfundi ushaqeke kwaze kwaphela nasozwaneni uma esezwa abanye abafundi besilisa, sebencoma umzimba wakhe ngakusasa. "Siwumndeni sikhathazekile ngoba siyabona ukuthi ucabanga nokuzibulala ngendlela aphatheke kabi ngayo. Kwesinye isikhathi sike simfice ezivalele endlini, ekhala mi izinyembezi." Liqhuba leli lungu lomndeni lithe okubuhlungu ukuthi umfundi owaqopha indodakazi yabo akahlali nayo emqashweni. "Uzihlalela kwenye indawo. Wayezovakashela omunye uzakwabo ohlala nengane yakithi."  Lo mfundi oqophe omunye ngeselula usevulelwe icala. Ilungu lomndeni livumile ukuthi ugogo womfundi ulivulile icala futhi laze lasikhombisa nesiqiniseko. Okhulumela amaphoyisa aKwaZulu-Natal, uColonel Thembeka Mbele, ukuqinisekisile ukuthi likhona icala elivuliwe ngesigameko. “Ummangali usola ukuthi ngomhlaka 2 Ephreli 2021, wayesendaweni aqashe kuyo ngesikhathi umsolwa amaziyo emqopha enqunu. Icala lokwehliswa isithunzi livulwe esiteshini saKwaMaphumulo ngenhloso yokuba liphenywe,” kuphetha uColonel Mbele. Lolu daba selufinyelele nasemnyangweni wezeMfundo kulesi sifundazwe, njengoba bekulindeleke ukuba kutheleke ithimba lezikhulu esikoleni okufunda kuso umfundi ohlambalazwe emphakathini. Okhulumela uMnyango wezeMfundo, uMnuz Sihle Mlotshwa, uthe selufinyelele nakwezabo izindlebe lolu daba. “Lwenzeke ngaphandle kwesikole endaweni lapho abafundi beyiziqashi khona. Sesithumele ithimba lodokotela bengqondo ukuyoluleka abafundi okuwuhlelo oluzothatha amasonto amathathu. Abaluleki baneme ngenqubekela phambili futhi babike ukuthi abafundi sebethelelene amanzi,” kuphawula uMlotshwa. Ube esenxusa abafundi ukuba bayeke ukusebenzisa amaselula abo emikhutsheni engasile esuke izocekela phansi impilo yabanye.