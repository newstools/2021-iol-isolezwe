BAPHUME ngesamagundane abasebenzi ngenkathi kusha ibhilidi abebesebenza kulo izolo ekuseni, e- Overport, eThekwini. Kuthiwa ibhilidi belinabasebenzi benkampani ephrintayo, iPA Screen Printers nabe-Avi Flooring Solution, eyakha okhaphethi. Kuthiwa kube nomsindo wokuqhuma olandelwe wumlilo ngabo- 8. Abasebenzi balezi zinkampani, kubikwa ukuthi baphume bonke bebaleka emva kokuthi kube noyedwa wabo omemezile, ebatshela ukuthi kuyasha. Isolezwe lifike abantu begcwele emgwaqweni, beme izixongololo, kubonakala ukuthi bamangazwe ngabebekubona. Ithimba labezicishamlilo ebeliphume ngobuningi, belimatasa lizama ukucisha umlilo obusushisa nebhilidi eliseduzane kwekuqale kulo umlilo. Amaphoyisa omgwaqo nawophiko lweSaps, agcwale endaweni yesigameko, avala enqanda ukuthi kungasondeli muntu ebhilidini. UNksz Sbo Msweli, ongomunye wabasebenzi basePA Screen Printers, uthe basizwe ngomemezile ebatshela ukuthi mabaphume ngoba kuyasha. “Siphume ngesamagundane, sibalekela ukuthi umlilo ungasitholi. Sibone sesingaphandle kwebhilidi ukuthi wubusuka e-Avi Flooring Solution, okuyinkampani ebingaphezulu kwehhovisi lethu.  Sibonga khona nje ukuthi akukho noyedwa olimalile,” kubeka uNksz Msweli. UNkk Zaheera Patel ongumphathi walaba basebenzi, uthe yize izinto ezisehhovisini lakhe zingashanga kodwa uyasola ukuthi sezimoshekile ngenxa yamanzi obekucinywa ngawo umlilo. “Sekucacile ukuthi umsebenzi uzoma ngoba kangiboni ukuthi kuphephile ukungena kuleli bhilidi. Okwamanje abasebenzi basazolinda emakhaya, ukuze nathi sizokwazi ukuthola isikhathi sokubhekisa kahle isimo,” kusho uNkk Patel. Omunye wabasebenzi bebhilidi eliseduze elokheleke ngomlilo, iHalifa’s House, uMnuz Phumlani Mkhize,  uthe nabo baphume begijima, sebebona uza  ngamandla umlilo endaweni abebesebenza kuyo. “Wubuhamba ngamandla ngoba kushaye o-9 usuza ebhilidini lethu. Yize siwubonile uqala kuleli elingumakhelwane wethukodwa asizange sizitshele nhlobo ukuthi ungase ushise nalelo esisebenzela kulo. Angikaze ngiyibone into efana nale. Namanje ngisathukile,” kubeka umsebenzi. Okhulumela abezicishamlilo eThekwini, uMnuz  Sbusiso Mkhulisi, uthe ithimba labo liphuthume endaweni yesigameko ngemva kokuthola umbiko ngabo-9. " Yize umlilo ugcine usushisa nebhilidi lesibili ebeliseduze kwalelo oqale kulo, sikwazile ukuwunqanda. Akukho muntu olimalile. Imbangela yomlilo ayikaziwa," kubeka uMkhulisi. 