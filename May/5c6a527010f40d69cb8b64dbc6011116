UNGQONGQOSHE wezeMpilo kuleli uDkt Zweli Mkhize, uthi akukho akuzuzile ngokunikezwa kwenkampani yezokuxhumana iDigital Vibes, umsebenzi emnyangweni wakhe. UDkt Mkhize ngoLwesithathu ubize isithangami sabezindaba, lapho ebechaza ngethenda yenkampani esisuse umsindo nokusolwa ukuthi naye waba nokwenzelela, ekutheni ithole umsebenzi ngoba kukhona abasondelene naye abayingxenye yayo. UNkk Tahera Mather okuthiwa ungumngani womndeni kaMkhize, noNkk Naardhira Mitha oke wangumsiza wakhe, kuthiwa baxhumene neDigital Vibes ekhokhelwe uR150 million yilo mnyango kodwa uMkhize uyaphika ukuthi bangabangani bakhe, yize evuma ukuthi uyabazi njengamaqabane. Uthe akulona iqiniso ukuthi usondelene noNkk Mather noNkk Mitha kodwa uyabazi futhi akukho simanga ekutheni abantu abaziyo basebenze emnyangweni awuphethe, yinto ehlale yenzeka. “ Okwenze ukuthi lokhu kuphakamise amehlo wukuthi kunemigomo engalandelwanga,”  kusho uDkt Mkhize IDigital Vibes ibihlelela uDkt Mkhize izithangami nezintatheli, nezokuhlangana nomphakathi. Kusolwa ukuthi ibize imali engaphezulu ngokweqile kuleyo efanele ngomsebenzi wayo ebiwenza weNational Health Insurance (NHI). UDkt Mkhize uthe abaphenyi  bathole ukuthi ukuqokwa kwayo kuyashayisana nemithetho yokuqokwa kwezinkampani ezinikezwa umsebenzi wumnyango. “ Kutholakale ukuthi uR37 million owakhokhelwa le nkampani wasetshenziswa ngokungenanzuzo kanti uR35 million wakhokhelwa inkampani ngomsebenzi eyawenza ingakayinikezwa ithenda. Umnyango usuziqalile izinhlelo zangaphakathi zokubhekana nabenze lokhu. Ngaphezu kwalokho izindlela zomthetho zokubuyisa imali echithekile, nazo seziqalile,”  kusho ungqongqoshe. Kuvele ukuthi umsebenzi obuwenziwa yinkampani bekumele wenziwe wuphiko lwezokuxhumana olungaphansi komnyango. " Akukho engakuzuza ngokunikezwa kwale nkampani umsebenzi. Alikho iqhaza engilibambayo ekuqokweni kwezinkampani ezizonikezwa umsebenzi emnyangweni. Angizange ngibe nokwenzelela kwanoma iyiphi indlela ekukhetheni abasebenzi noma abaluleki bale nkampani, ”  kusho ungqongqoshe. UDkt Mkhize uqhube wathi uphoxekile uma ezwa ukuthi kusolwa ukuthi inkampani kusolwa yenyuse amanani nokudle imali eshisiwe. Inhloko yalo mnyango uDkt Sandile Buthelezi, ithe umnyango usaqhubeka nophenyo lwawo olubheka ukuthi ngabe kwasetshenziswa imali budedengu yini, nokuthi ikhona yini inkohlakalo ekukhishweni kwaleli thenda. UDkt Mkhize uthe ngeke ehle esikhundleni sokuba ngungqongqoshe lungakaphothulwa uphenyo oluyisipesheli oluphenya ngethenda eyanikezwa le nkampani. USolwazi Leon van Niekerk weNyuvesi iFort Hare, uthe akumele ngabe uMkhize ubize isithangami sabezindaba ecacisa ngeqhaza lakhe ekuqokweni kwale nkampani ngoba naye uyasoleka. 