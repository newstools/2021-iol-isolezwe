UBHUQUZA ekhaya umfundi ogodle ingalo emuva kokudindwa wuthisha ngomshiza esikoleni. U-Emihle Bhengu (12) ofunda uGrade 4 eNdlokolo Primary KwaNgcolosi ushaywe uthisha wafaka ukhonkolo kulandela ingxabano ebiphakathi kwakhe nabanye abafundi ngaphambi kokuthi kuvalwe izikole. Elandisa leli phephandaba ngemvume kanina, uthe ngoLwesihlanu ngo-Ephreli 16 yena nomngani wakhe bavinjwe abafundi abane bakwaGrade 5 babashaya ngaphandle kwesikole. UNkk Thandeka Philile Mbambo Mbatha (50)Â  'odume' ngokushaya izingane kulesi sikole akazange esabuza ngakusasa wabathela induku. "Salwa nabo sabahlula bafike basiceba kuqala singakasho, wasibiza uthisha wathatha uswazi wathi luncane wabuye wathatha ipayipi wathi ngeke limenelise nalo lincane. Wabuya nomshiza wasishaya ngaze ngangakwazi ukusebenzisa isandla. Wathi ufike utshele unyoko uBongiwe, kumngani wami wathi utshele uyihlo uSthe anginandaba," kusho umfundi. Eqhuba uthe akugcinanga lapho ngoba ngoMsombuluko wabizwa omunye uthisha embona  ebophe  ingalo eyaboshwa wugogo wakhe ngeduku. "Wayekhona naye ngasho ukuthi ngishaywe uyena wavele wayidonsa kabuhlungu ingalo wathi sengingaze ngiyigodle. Ngakhala ngithi kubuhlungu wathi ngiphaphe kakhulu ngokungishaya nje sengizigodlisa ingalo," kusho umfundi. Unina womfundi uNksz Bongiwe Mbambo, uthe ingane iyesaba isahleli ekhaya kodwa umnyango usuqalile ukumthinta wathembisa ukuthi umfundi uzozanyelwa isikole. "Ngihlala KwaNdengezi ngafonelwa umama engibikela ukuthi ingane seyilimele. Ngaya kobika esikoleni wadumala uthishomkhulu wathi angizame ukunakekela ingane ngiyihambise kudokotela. Udokotela ufike wathola ukuthi iphuke ithambo wasidlulisela esibhedlela yakhonkwa. Ihleli manje ekhaya iyesaba ukubuyela esikoleni," kusho uNksz Mbambo. Owesigungu esilawula isikole, uMnuz Sabelo Bhengu, uthe lolu daba belungakafiki kubona kodwa nakanjani bazolulandela bathole kahle ukuthi kwenzekani. Amaphoyisa asiqinisekisile lesi sigameko. Okhulumela amaphoyisa esifundazweni uColonel Thembeka Mbele uthe uthisha uboshiwe. " Singaqinisekisa ukuboshwa komsolwa ngecala lokushaya ngenhloso yokulimaza. Uvelile ngoLwesine olwedlule enkantolo yeMantshi ePinetown ngesigameko esenzeke esikoleni ngo-Ephreli 16 kulandela ukushaya umfundi olimele engalweni. Wahanjiswa esibhedlela eyothola usizo," kusho uMbele. Okhulumela uMnyango wezeMfundo esifundazweni uMnuz Muzi Mahlambi uthe umthetho awumvumeli uthisha ukuthi abeke  umfundi isandla. " Siyabanxusa othisha ukuthi balandele umthetho ngoba bafike bakwenze bentshontsha ukushaya izingane bese kuba nale miphumela. Awukho umthetho ogunyaza ukushaywa kwabafundi. Kuhle uma eseboshiwe ngoba umthetho uyawazi," kusho uMahlambi.