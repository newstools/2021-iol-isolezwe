ABAHLAZIYI bezepoliki bathi basazoqhubeka bahlazwe abaholi be-ANC KwaZulu-Natal ecaleni lenkohlakalo elibhekene nowayengumengameli  uMnuz Jacob Zuma. Usihlalo nonobhala we-ANC KwaZulu-Natal, uMnuz Sihle Zikalala  noMnuz Mdumiseni Ntuli, bahhewulwe abebezokweseka uZuma ngaphandle kwenkantolo ngoMsombuluko. Abalandeli bakaZuma bebengafuni nokuyizwa eyalaba baholi bebabiza ngamaxoki. Abahlaziyi bezepolitiki bathi lokhu bekuvele kulindelekile. Umhlaziyi wezepolitiki oseNyuvesi yaKwaZulu-Natal uMnuz Zakhele Ndlovu, uthe la baholi basazophinde bathwale kanzima nangokuzayo. “Ngeke kusaba khona ukuthula. Wonke umuntu abalandeli bakaZuma abazombona njengomuntu ongekho ngakubona, bazomhhewula. “Inkinga enkulu ngoZikalala noNtuli ukuthi babonwa njengabantu abangekho kulabo abeseka uZuma. Bona babonwa njengabantu abeseka (umengameli we-ANC uMnuz Cyril) uRamaphosa. Yingakho behhewuliwe.” UNdlovu uthe njengoba i-ANC izoba nengqungquthela yokukhetha ubuholi ngonyaka ozayo, abalandeli bakaZuma bazosebenzisa leli thuba ukukhankasela leyo ngqungquthela. “Uzwile (uMnuz Ace) Magashule, enxenxa ukuba iFree State neKZN baphume ngezinkani ngesonto elizayo, beze ecaleni likaZuma.” UNdlovu uthe into edala ukuba kube noqhekeko kangaka kwi-ANC, ukuthi abaholi abaningi abanandaba nezidingo zabantu, bafuna ukuzicebisa bona kuphela. “Kwi-ANC kugcwele abantu abalambile. Bazifunela ukukhethwa ezikhundleni, khona bezogcwalisa izisu zabo.” Umhlaziyi ozimele uMnuz Thabani Khumalo, uthe bekungafanele uZikalala noNtuli baye ecaleni likaZuma. “Kade sebeqhelile ekwesekeni uZuma, angazi ukuthi yini eyenze ukuthi banqume ukuya kulokhu. Bazifake kwenkulu inkinga. “Bekuvele kulindelekile ukuthi baphazanyiswe uma bekhuluma lapha ngoba uma uthi uyahogela emazingeni aphansi, kukhona ukungathembeki ngendlela abahola ngayo isifundazwe.” Yize uZuma ebakhuzile labo abahhewule la baholi, uKhumalo uthe akakuboni lokhu kunqanda abalandeli ekutheni baphinde futhi babahhewule. “UZuma ubesebenzisa isisoka nje ngokukhuza kwakhe. Ngicabanga ukuthi isimo esisazoqhubeka lesi sokuhhewulwa kwabaholi. “Abantu abazogcina bebe inhlekisa, abaholi be-ANC KwaZulu-Natal. Empeleni leli cala lizosetshenziselwa ukubavithiza.” Yehlukene imibono kaNdlovu noKhumalo ngesinqumo sikaMnuz Ace Magashule, unobhala jikelele we-ANC osamisiwe, sokukhuluma nabebezokweseka uZuma yize esamisiwe kule nhlangano. Nakuba uKhumalo ethe lesi senzo sikaMagashule singukuphula eminye yemibandela yokumiswa kwakhe, uNdlovu uthe uMagashule angazithethelela ngokuthi loyana bekungewona umhlangano osemthethweni we-ANC.