INHLANGANO yamatekisi, iSouth African National Taxi Council (Santaco) imi ngomumo ukusingatha ukhetho lokuthola ubuholi obusha, kusukela kososeshini kuyoshaya phezulu esifundazweni KwaZulu-Natal. Lokhu kudalulwe ngumphathi wehhovisi leSantaco esifundazweni, uMnuz Sfiso Shangase. Udalule ukuthi kusukela ngoJuni 1 kuze kube wuSepthemba 30 kuzobe kukhethwa ubuholi obusha kososeshini. Uthe sebeqedile ngokukhetha ubuholi baKwaNongoma obekhungethwe yizinxushunxushu, kwathathwa isinqumo sokuthi makuqalwe ngabo khona kuzolethwa uzinzo. IKwaZulu-Natal inososeshini bamatekisi abangu-246 ezifundeni ezingu-16. Kusuka ngo-Okthoba 1 kuze kube wuNovemba 30 yisikhathi esihlelelwe ukukhetha ubuholi ezifundeni. “NgoJanuwari wonyaka ozayo kumele sibe sesiqedile ukukhetha ubuholi obusha besifundazwe njengoba ngo-Ephreli 2022 kuzokhethwa ubuholi bukazwelonke. Konke sekumi ngomumo ngezinhlelo zokusingatha ukhetho,” kusho uShangase. Uthe abakhethisa ezingeni lososeshini, yiManagement Committee okuyisigungu esiphezulu seSantaco. Lolu hlaka lwakhiwa ngabantu abangu-64, okuwukuthi isifunda ngasinye sikhipha abantu abane abakha uhlaka, okuyibona abakhethisayo kodwa umuntu akakhethisi kusoseshini aqhamuka kuwona. UShangase uthe umuntu olungele ukungenela ukhetho kusoseshini igama lakhe livela ebhodini, ngogunyaziwe ukuthi ahwebe embonini. “Kumele abe nephemithi, umazisi wakhe, iphepha lemoto ne-certificate of fitness eshoyoukuthi ikulungele ukuba semgwaqweni,” kusho uShangase. Uthe bawuhoxisa umgomo owawuthi ongenela ukhetho kumele abe neminyaka emihlanu eyilungu likasoseshini. Inkantolo yaphoqa iSantaco ukuthi iwuyeke lo mgomo ngoba wabekwa yiManagement Committee kawugunyazwanga engqungqutheleni eyayingo-2017. Abanezikhalo ngokhetho, iSantaco ithi babika ngazo kwabakhethisayo nasezingqaphelini zokhetho. Uma bengasizakali banikwa ifomu yezikhalo okudingeka bayigcwalise zingakapheli izinsuku eziyisikhombisa ngemva kokhetho, bacacise ngabakhala ngakho. UShangase uthe abasuke bengamele ukhetho yibhodi elizimele njengoba beyaye besebenzisane ne-Independent Electoral Commission (IEC) beqinisekisa ukuthi ivoti lomuntu liyimfihlo. Uthe ososeshini abavame ukukhungathwa wudlame nemidonsiswano, basebenzisana noMnyango wezokuPhepha namaphoyisa, ukuze ukhetho lusingathwe ngempumelelo. UShangase uthe ngosuku lokhetho kumele ikhorami ibe ngaphezu kuka-50% wamalungu kasoseshini. Uthe okhethweni lwesifunda nolwesifundazwe balandela imigudu ecishe ifane neyokhetho lososeshini. Okhethweni lwesifundazwe amalungu ezifundeni anikwa izinsuku ezingu-15 ngaphambi kosuku lokhetho, ukuthi aphakamise amagama abantu afuna bakhethwe babe ngabaholi. Izikhundla eziyisikhombisa ezisuke zigaqelwe, okungesikasihlalo, yiphini lakhe, wunobhala nephini lakhe, wumgcinimafa, ngowengamele ezokuqeqesha nomkhulumeli. Ngosuku lokhetho isifunda simelwa yizithunywa ezingu-10 eziqale zihlolisiswe ukuthi ziyahlangabezana yini nemigomo yokhetho nokuthi zigunyaziwe ukuba lapho kukhethwa khona. UShangase uncome ubuholi obukhona njengamanje wathi buzuze lukhulu eminyakeni emine busehhovisi. Uthe busondeze ibhodi elikhipha izimvume zokuhweba kubantu, basayina izimvume zokusebenzisana neminyango kahulumeni, beqinisa ubudlelwano, baqinisa ezokuphepha nongqongqoshe womnyango, bacija ithimba elidingida ngezinxushunxushu, balwa nodlame, bathengela izifunda izimoto, banohlelo lokucija ngamakhono izitshudeni eziphuma emanyuvesi, bandisa ezemidlalo nokuzivocavoca kwabashayeli, bafukula abesifazane embonini, futhi bakha ubudlelwano nomalume nabezimoto ezikhokhelwa ngebanga ezilihambile. Uthe zisekhona izinselelo, okubalwa kuzona ukungabi nozinzo kwezinye izindawo embonini, wukusocongana, wukwehla komsebenzi wezokuthutha, wukudliwa kwezimoto bese kuba nababize ngezigebengu ezingena zicashe ngemboni ukuze zenze ubugebengu. 