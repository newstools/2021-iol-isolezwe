KHETHA  SANGWENI OBEYIKHANSELA le-ANC eNelson Mandela Bay, uMnuz Andile Lungisa, usephumele obala weseka uNgqongqoshe wezeMpilo uDkt Zweli Mkhize, obhekene nezinsolo ezinzima zenkohlakalo yethenda. ULungisa ukhulume nesiteshi sethelevishini i-eNCA, wathi kunetulo elikhona lokuketula uMkhize esikhundleni sakhe. ULungisa ukhuluma kanjena nje, yingoba uMkhize usolwa ngokuhlomula kwithenda eyanikwa inkampani iDigital Vibes. Kuthiwa le thenda yanikwa abantu abasondelene noMkhize. Ithenda yezokuxhumana, okumanje iyindaba egudwini ibiza R150 million. Kuthiwa akulandelwanga imigudu ngesikhathi ikhishwa. Kuneziphakamiso ezithi uMkhize akasule esikhundleni sakhe. ULungisa uthi kudlalwa ngoMkhize ekubeni esebenza ngokuzikhandla. “Kuyaziwa ukuthi uDkt Mkhize uphambili ekulweni nempi yokhuvethe esibhekene nayo kodwa kuthiwa akasuswe. Ungalihlasela kanjani isosha libe liphakathi nempi? Kukhona nje abafuna ukumketula abasebenza ngemuva,’’ kuchaza uLungisa. UMengameli uMnuz Cyril Ramaphosa ephawula ngalolu daba, uthe usalinde umbiko weSpecial Investigation Unit (SIU) bese ethatha isinqumo ngalolu daba. UMkhize umile kwelokuthi akaze ahlomule kule thenda njengoba kusabalele izinsolo ezimkhomba ngenjumbane.