UPHITHENE ikhanda unina kaDJ waseThekwini othi indodakazi yakhe ibingakaze ikhombise ukuba nezimpawu zokugula njengoba kuyenele ngoMsombuluko. UNkk Mariah Masilela waseNanda, eNhlangwini, uthe indodakazi yakhe, uMiss K, ibingaxinekile kakhulu ngesikhathi iya emtholampilo. "Sithole ucingo nje nathi singalindele, saziswa ukuthi ayisekho emhlabeni ingane yami. Kusithusile kakhulu ngoba ubengabambekile nhlobo. Ngibuhlungu ngoba indodakazi yami ibisebenza ngokuzikhandla kulo mkhakha ebikuwo futhi ibibonakala ukuthi isaya kude," kubeka uNkk Masilela. Uthe okumkhululayo emoyeni wukuthi ingane yakhe ikwazile ukwenza into ebiyiphupho layo isaphila. "Ngemuva kokuthi ahlale nami phansi ecela ukungena emkhakheni wobumnandi, nganquma ukumkhulula ukuze afeze amaphupho akhe. Nangempela ubebonakala ematasa futhi ezinikele kakhulu emsebenzini wakhe. Yingakho ngiziqhenya ngaye," kusho uNkk Masilela. Uthe okwamanje umndeni uphezu kwamalungiselelo ezinhlelo zomngcwabo. UDJ Thotho, osebenze kakhulu noDJ Miss K, uthe ubuhlungu kakhulu ngokushona kukazakwabo. "U-DJ Miss K ngimfice esenesikhathi angena kulo mkhakha kodwa wangisingatha. Ubesefana nodadewethu ngoba besizwana kakhulu naye," kusho uDJ Thotho. U-DJ Miss K ubengelona ivukana kulo mkhakha njengoba angena kuwo kanye noDJ HappyGal noCyndo. Ubephinde abe ngomunye woDJ abebemenywa yiGagasi FM ezinhlelweni ezikhonzwe kakhulu yintsha. 