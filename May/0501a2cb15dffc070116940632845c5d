UVELE eNkantolo yeMantshi eNtuzuma izolo osolwa  ngokubulala owesilisa KwaMashu kwaB, ngaphandle kwebhilidi elisemgwaqweni, uSinaka. Lo msolwa uboshwe ngamaphoyisa ngoLwesithathu emzini wakhe oseNewland East. Ngenkathi amaphoyisa emfica umsolwa, acele ukusesha endlini, athola isibhamu esingekho emthethweni esesicishwe izinombolo, esinezinhlamvu ezintathu. Okhulumela amaphoyisa KwaZulu-Natal, uColonel Thembeka Mbele, uthe: “Ngo-Ephreli 2, 2021 emini ngo-14:30 umsolwa waya kuMnuz Ayanda Makhanya (umufi) owayehleli nabangani bakhe, wafike wambuza iselula yakhe. Emva kwalokho wakhipha isibhamu wamdubula, wabaleka. UMakhanya walimala kwesingenhla, waphuthunyiswa esibhedlela nokuyilapho ashonela khona.” Uqhube wathi kwavulwa icala lokuzama ukubulala nelokubulala esiteshini samaphoyisa KwaMashu. “Umsolwa wabaleka emva kokwenza icala, wayocasha,” kuchaza uColonel Mbele. Khona izolo umsolwa uvele kule nkantolo ngecala lokuphatha isibhamu esingekho emthethweni. “Amaphoyisa ayenza uphenyo ngenkathi ebona imoto emhlophe, iCorsa, eyayinabesilisa ababili ababesolisa. Amisa imoto ayisesha, athola isibhamu esinezinhlamvu eziwu-13 kumshayeli wemoto, abe esembopha,” kusho uColonel Mbele. 