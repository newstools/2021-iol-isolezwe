KUPHINDE kwagqama uqhekeko emalungwini e-ANC abezokweseka owayengumengameli, uMnuz Jacob Zuma, eNkantolo eNkulu eMgungundlovu izolo. Uhlelo lokuzwakalisa ukweseka uZuma lucishe lwadungeka nje luqala ngesikhathi kuphazamiswa obephethe uhlelo, uNobhala we-ANC esifundazweni, uMnuz Mdumiseni Ntuli. Ube wukuthatha umbhobho uNtuli, obezama ukuchaza ukuthi izikhulumi zizolandelana kanjani, abebehambele umcimbi bavele bamemeza igama likaNobhala Jikelele we-ANC osamisiwe, uMnuz Ace Magashule, okwenze uNtuli angabe esazwakala abekusho. Kusize ukungenela komakadebona baleli qembu, boMkhonto weSizwe Miltary Veterans Association, okuyibona abakhuze abebebanga umsindo. Ngesonto eledlule uNtuli nosihlalo we-ANC esifundazweni, uMnuz Sihle Zikalala, bahhewulwa kabuhlungu ngabantu ababehambele icala. Ukuhhewulwa kwabo kwaze kwaholela ekutheni uZuma akhuze ngesikhathi esethula inkulumo yokuzibongela ekugcineni. Izolo bebephume ngezinkani abalandeli bakaZuma ukuzomesekela. Phakathi kwabebezomeseka kubalwa amalungu esigungu esiphezulu se-ANC kuzwelonke nasesifundazweni, amakhosi nabamabandla ahlukene. Ekhuluma nabalandeli bakhe uZuma, uthe umsulwa kuwo wonke amacala abekwa wona. “Lingibuzile ijaji ukuthi ngiyawaphika noma ngiyawavuma yini la macala. Ngathi ngiyawaphika wonke ngoba vele angiwazi. Hlezi ngizwa kuthiwa ngiyisiboshwa, kodwa kangazi ukuthi ngenzeni. UZuma uthe abakufunayo wukuba kushenxe umshushusi omkhulu wecala, u-Advocate Billy Downer, amsola ngokuchema. UZuma uthe uDowner nabaphenyi becala kabaziphathanga ngendlela efanele yokuziphatha kwabashushisi nabaphenyi bamacala. “Babekhokhoba ebusuku beyohleba nezinhloli zaseMelika, bephana izipho zikaKhisimusi ngegama lami. Konke lokho kungukwephula umthetho.” UZuma uthe akakungabazi ukuthi leli cala lizophela maduze njengoba vele  kalikho. “Angikungabazi ukuthi uyothi uphela lo nyaka necala liyobe liphelile.” Uthe izinkulumo zocingo eziqoshiwe, zikuveza ngokusobala ukuthi wayeboshelwa amanqina enyathi, kusukela ekuqaleni. “Ngo-2005 kwase kukhona abase bevele bekhuluma ukuthi ngubani ozokuba yisekela-mengameli ngoba mina ngizosuswa. Nangempela ngasuswa ngawo u-2005.” “Abantu engangibethemba nabo babengihleba, abanye bengibiza ngomfana woMzulu, abanye bengibiza ngesilima. Ezingcingweni kukhona nababebuza ukuthi sishayelwa nini isipikili sokugcina ukuze ngife.” UZuma ngaphambi kokuba akhulume ubize indodana yakhe uDuduzani, ukuba ibingelele. Esephetha ukhuze isiqubulo esithi: Niyabesaba na, hhayi asibesabi, siyabafuna1