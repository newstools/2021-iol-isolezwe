IZINYUNYANA zothisha kuleli seziyalele uMnyango weMfundo eyisiSekelo ukuthi ugome othisha ngaphambi kokuba bonke abafundi babuyele ezikoleni. Lezi zinyunyana zifuna umnyango ubhekane nenkinga yokugcwala ngokweqile emakilasini ngoba ngeke kufundiseke uma sekubuya bonke abafundi. UNobhala jikelele weSadtu uMnuz Mugwena Maluleke, uthe babe nomhlangano noMqondisi jikelele womnyango uMnuz Mathanzima Mweli mayelana nokuthi othisha kumele babe seqhulwini lwabazogoma uma sekuqala elinye ihlandla lokugoma kuleli. Uthe lokhu kuzosiza ekutheni bangatheleleki ngeCovid-19 njengoba kukhona abanezifo ezingamahlalakhona. “Sivumeleme ngokuthi uNgqongqoshe walo mnyango nguyena ozonquma usuku abazobuyela ngalo ngokugcwele  bonke abafundi uma esexhumene nekomiti elibhekele iCovid-19 kuleli. Ukungabuyeli kwabafundi bonke ezikoleni kunomthelela ongemuhle njengoba othisha bekhala ngokuthi kudingeka baphinde asebekufundisile ngoba abafundi basuke sebekhohliwe ngenxa yokuhlala emakhaya. “Sifuna kugcwaliswe izikhala zothisha abashodayo, kube namanzi kwezinye zezikole bese kubhekelwa nendaba yezinhlelo zokuthi kuzokwenziwa njani uma sebebuyele bonke emabangeni aphansi njengoba kungena ubusika,”  kusho uMaluleke. UMnuz Sibusiso Malinga, ibamba likaMengameli weNatu, uthe babhungile noMweli ngokuthi babuyele abafundi bakwaGrade R kuya kuGrade 7. Uthe bakhalile ngokuthi amakilasi awanele, izingane azikwazi ukubuya zonke ukuze kube nokuqhelelana. “Amanzi awekho kwezinye izikole, amathoyilethi  awekho ngakho akukwazi ukuthi bangabuyela bonke abafundi. Azilungiswe lezi zinto ngoba sifuna ukuthi abafundi babuyele. Usuku olucacile lokuthi bazobuya nini, alukacaci ngoba sifuna kulunge konke esikhala ngakho,”  kusho uMalinga. Uthe abafuni ukuthi kuphangwe umdaka kubuyelwe ngoba bazoziqapha ngelokhozi zonke izikole. Phambilini okhulumela umnyango uMnuz Elijah Mhlanga wathi uMweli noNkk Angie Motshekga baxoxa nazo zonke izinhlaka mayelana nokubuyela kwabo bonke abafundi basemabangeni aphansi ezikoleni. UMhlanga wathi asikho isinqumo esisathathiwe njengoba kusamele udaba lufakwe nasemkhandlwini obhunga ngezinto ezithinta iCovid-19 neKhabhinethi bese  kwethulwa lesi siphakamiso. “Njengoba sasishilo asikho isinqumo esisathathiwe mayelana nokubuyela kwabo bonke abafundi ezikoleni, sisaxhumana nezinhlaka ezehlukene,”  kusho uMhlanga.  