IMeya yaseNkandla uMnuz Thamsanqa Ntuli isule izinyembezi kosomabhizinisi abancane  abebehwebela emigwaqweni yaseNkandla bengenawo umpheme ngesikhathi idlulisela kubo izindawo ezintsha abazodayisela kuzona abazakhelwe yilo masipala. UNtuli ubuye wabanikeza amavawusha ka R1000 umuntu ngamunye. Ekhuluma emcimbini wokudlulisela izitolo obungempelasonto, uNtuli uthe ayikho into eyamzwisa ubuhlungu njengokubona abesifazane abahwebela emgwaqweni begcwala esitokisini saseNkandla beboshelwa ukuzizamela. “Lokhu kwashiya isilonda kimi ngalo mshophi owabavelelayo nami ngiyingxenye yawo. Noma siboshwa kodwa ngeke siyeke ukusiza abantulayo, njengoMkhandlu waseNkandla sikhona ukuze sibalekelele osomabhizinisi abancane ukuze nabo bakhule. Siyaweseka umsebenzi owenziwa omama. Yingakho sizonikela ngalezi zindlu (izitolo) ukuze badayisele kuzo futhi bagcine nezimpahla abazidayisayo endaweni ephephile,” kusho uNtuli. UNksz Lungephi Shezi (46) omunye wabadayisa edolobheni laseNkandla, uthe bengosomabhizimisi abancane abawuvali umlomo ngabakwenzelwa yiMeya yaseNkandla. “Nangezikhathi ezinzima siku Level 5 womvalelandlini besiphila ngeMeya yaseNkandla ibisihambela emakhaya isiphathele amaphasela okudla, izifonyo nokokubulala amagciwane. Nakuba sisindile kulolu bhubhane lweCovid-19 kungenxa yeMeya yaseNkandla. Lezi zindlu esizinikwa namuhla zizosilekelela kakhulu ngoba ngeke sisahamba nezimpahla zethu sizozikhiyela kuzo lezi zindlu. Ngeke siphinde sishiswe yilanga ngoba besidayisela emgwaqweni kungekho mpheme esikhosela kuwo uma lina noma libalele. Nathi sizizwa sihloniphekile manje.” kusho uNksz Shezi UNtuli uphinde wanikela ngendlu kuNkk Bagcinile Langa (80) obehlala nabazukulu abangaphezu kweshumi endlini yodaka engekho esimeni esihle. Kulo mcimbi bekukhona  noMntwana wakwaPhindangene Inkosi Mangosuthu Buthelezi oncome  uMasipala waseNkandla ngokusebenzela umphakathi. 