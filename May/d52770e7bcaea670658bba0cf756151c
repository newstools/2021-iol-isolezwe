BATHUKE boma abebeyokha inhlabathi befica isidumbu sentombazane ena-14 siklinyiwe ethuneni elingashoni eMboya, eBishopstowe, eMgungundlovu, ngoMsombuluko. Le ntombazane itholwe ngamalungu omphakathi abeyokha isihlabathi sokwakha, azithele phezu kwengcwaba. Abe esehlaba umkhosi ebikela amaphoyisa ngakubonayo. Okhulumela amaphoyisa KwaZulu-Natal, uColonel Thembeka Mbele, uthe kusolakala ukuthi ngoMeyi 8 le ntombazane yayihambe kubo iyothamela umcimbi wesintu kodwa yangabuya ekhaya. U-Colonel Mbele uthe umndeni kamufi waba nokukhathazeka, wanquma ukuyobikela amaphoyisa kwase kuvulwa idokodo ngokulahleka komuntu. “NgoMsombuluko ntambama ngo-15:45, amalungu omphakathi abekha isihlabathi sokwakha athole isidumbu, ase ehlaba umkhosi ecela usizo,” kusho uColonel Mbele. Uqhube ngokuthi kube sekubizwa uphiko lwamaphoyisa olutakulayo eMgungundlovu, elisebenze ngokubambisana namaphoyisa aseBishopstowe akhiphe umufi ethuneni elingashoni. “Kusolakala ukuthi umufi uklinyiwe waze washona wase engcwatshwa ethuneni elingashoni,” kusho uColonel Mbele. Uthe kuvulwe icala lokubulala eliphenywa ngamaphoyisa aseBishopstowe. 