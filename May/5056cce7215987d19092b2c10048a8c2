GAXEKILE, phaphiyosi, impukane. Lawa ngamanye amagama asetshenziswe ubuholi be-IFP KwaZulu-Natal ukuchaza isenzo sikanobhala we-ANC esifundazweni, uMnuz Mdumiseni Ntuli, sokujikijelana ngamazwi noNdunankulu waKwaZulu, Inkosi Mangosuthu Buthelezi, ngezinsolo zokuhoxiswa kwabaqaphi beSilo, uMisuzulu kaZwelithini. UNtuli noButhelezi basanda kujikijelana ngamazwi kulandela isitatimende esakhishwa nguButhelezi lapho enza khona izinsolo zokuthi sekukhishwe umyalelo wokuba onke amaphoyisa agada iSilo nezigodlo ahoxe. Esitatimendeni sakhe, esakhishwa emva kosuku kufundwe incwadi yefa eqoka iSilo, uButhelezi wathi amaphoyisa atshelwe ukuba ahoxe ngenxa yokuthi iSilo asikagcotshwa ngokusemthethweni. Ephendula lesi sitatimende, uNtuli wasola uButhelezi ngokusebenzisa isikhundla sakhe sokuba nguNdunankulu waKwaZulu, ukudala uqhekeko phakathi kwe-ANC nendlunkulu. Kwesinye sezitatimende, uNtuli wathi uButhelezi ubuye adidanise isikhundla sikaNdunankulu waKwaZulu nesokuba wumsunguli we-IFP. Waphinde wakhalaza ngokuthi uma uButhelezi ekhipha izitatimende noma enesithangami sabezindaba, uyaye asizwe wuphiko lwezokuxhumana lwe-IFP. Kepha ubuholi be-IFP esifundazweni buzichithile lezi zinsolo. Okhulumela i-IFP kuzwelonke, uMnuz Mkhuleko Hlengwa, usole uNtuli ngokufaka ipolitiki lapho kungenasidingo khona. “Lena yindaba eyayingamdingi. Wayegxambukela. Ngingabeka ngokuthi uyinyama yomsipha, ugaxekile. Ukuphapha kwakhe kuyasikhathaza. UNtuli uhamba ngesivinini esiphezulu, uzoshayisa,” kusho uHlengwa. Uqhube wathi okukhathaza kakhulu ukuthi “lokhu kugxambukela” kukaNtuli kungase kuphazamise izingxoxo zokubuyisana phakathi kwe-IFP ne-ANC. “Udaba lokubuyisana phakathi kwe-IFP ne-ANC  lungaphezu kwakhe uNtuli. Angeke sivumele impukane izophazamisa lolu hlelo olubalulekile kangaka,” kusho yena. UHlengwa uthe bazoqhubeka nokulekelela uButhelezi ukuthumela izitatimende kwabezindaba nokuhlela izithangami zabezindaba. Ube esethi isizathu esenza kube wuphiko lwezokuxhumana kwi-IFP olulekelela uButhelezi yingoba ihhovisi likandunankulu wesizwe alinazo izinsiza. USihlalo we-IFP esifundazweni, uMnuz Thami Ntuli, usole nje umona kwi-ANC. Uthe okwenza i-ANC ibe nomona yizincomo ezitholwe wuButhelezi kubantu, abebencoma indlela asingathe ngayo izindaba zasendlunkulu kusukela kubuza iSilo uGoodwill Zwelithini kaBhekuzulu, kube yingesikhathi kuguqa INdlovukazi Shiyiwe Mantfombi Dlamini Zulu nokuqokwa kweSilo uMisuzulu kaZwelithini. “Into ebenza babe nomona ukuthi babona sengathi ukunconywa kukaButhelezi kungase kulekelele i-IFP ithole amavoti okhethweni lohulumeni basekhaya,” kusho uNtuli. Okhulumela i-ANC KwaZulu-Natal, uMnuz Nhlakanipho Ntombela, uthe basamile ekutheni uButhelezi uphambanisa isikhundla sakhe sokuba uNdunankulu waKwaZulu nesokuba wumsunguli we-IFP. “UButhelezi akayeke ukufaka ipolitiki lapho ingangeni khona. Uma eqhubeka nokufaka ipolitiki, sizophoqeleka ukuthi simphendule,” kusho uNtombela.