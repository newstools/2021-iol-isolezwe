EMUVA kweminyaka engu-38 kwabulawa isishoshovu se-ANC esasilwela amalungelo abantu, ikakhulukazi abaseLamontville, ayengaphansi kokwakubizwa ngoMkhandlu waseNingizimu, umndeni waso usabhuqabhuqwa yindlala endlini yomxhaso ewayo. Uma kuthintwa umlando wezombusazwe wakuleli, kalisali ngaphandle igama lesishoshovu esinguMnuz Msizi Harrison Dube esabulawa ngokudutshulwa ngo-Ephreli 25 ngo-1983. Leli phephandaba selithintwe kaningi ngabantu abahlukene mayelana nesimo somuzi okuhleli kuwona amalungu omndeni wesishoshovu esinguDube, bekhala ngehlazo lesimo indlu eyisona. Wumuzi onamagumbi amabili, wakhiwe phezu kwesitamukoko. Abake bangena ngaphakathi bathi endlini encane akukho ngisho umsele odonsa amanzi uma kade begeza, okuphoqeleka ukuthi basebenzise indishi bese bewachitha emnyango amanzi. Isiqubulo esithi Asinamali okwaze kwenziwa ngaso umdlalo weshashalazi kaMbongeni Ngema, saqanjwa nguDube elwa nohulumeni wobandlululo owawuhlongoza ukunyuswa kwentela emalokishini ayengekho ngaphansi kukahulumeni waKwaZulu omdala. Indodana kaDube, uMnuz Vusi Dube, okuyiyona ehlala kule ndlu ithembise ukubuyela entathelini kodwa kwashicilelwa ingabuyeli. Kuthiwa selokhu bafakwa ngo-2005 kule ndlu ngoba bethenjiswe ukuthi basazokwakhelwa kabusha kodwa nonina uze washona besalinde ukususwa endlini. Ethintwa uMnuz Nhlakanipho Ntombela, okhulumela  i-ANC KwaZulu-Natal, uthe uqala ukuluzwa ngentatheli lolu daba. “Sizocela ukuxhunyaniswa nelungu lomndeni ukuze silulandele ngendlela lolo daba. Kodwa ngabe nginamanga uma ngithi sake saluzwa phambilini,” usho kanje. Ukubulawa kukaMsizi Dube kwaholela ekuqubukeni kwemibhikisho nasemalokishini ayakhele iLamontville njengoMlaza, Clermont, Chesterville naKwaMashu. Namhlanje kuleli lokishi, kunomgwaqo oqanjwe ngokuthi uMsizi Dube Road nesikole iMsizi Dube Primary. 