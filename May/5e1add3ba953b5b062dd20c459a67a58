IZIFUNDA ze-ANC KwaZulu-Natal nabahlaziyi bezepolitiki bathi kuyisinqumo esifanele futhi kumele silandelwe, esithathwe yisigungu esiphezulu se-ANC, sokuthi labo ababhekene namacala abucayi bangaphakanyiswa ezikhundleni kule nhlangano. Izolo iPhini likaNobhala-jikelele le-ANC, uNksz Jessie Duarte, esithangamini sabezindaba, ukubeke kwacaca ukuthi noma bangaphakanyiswa kodwa ngeke i-ANC ibavumele. Uthe lokhu akuvumelekile njengoba laba abamisiwe bengavumelekile ukuba babe yingxenye yokuqokelwa izikhundla noma yiziphi kwi-ANC. UMnuz Bheki Ntuli we-ANC eThekwini izolo, ethintwa Isolezwe, uthe: “I-ANC yinhlangano enenhloko eyodwa. Ngakho okushiwo yiNEC nezinqumo abazithathayo siyazilandela. Lokhu sakwazi sijoyina le nhlangano ukuthi kunemithetho yeqembu okumele siyenze. Akuhambisani nokuthi wena usuzizwa kanjani. Labo abamisiwe ezikhundleni ngeke baphakamiswe emagatsheni. Umyalezo kaMengameli we-ANC ukuba sibumbane, singakhulumi izinto ezishayisanayo. Siyisifunda sizolinda ukuba bezosichazela konke njengoba bethembisile, nalabo abangaqondi ngokumiswa kwabaholi ukuze bachazeleke.” UMnuz Thulani “Two Ways” Xulu waseMoses Mabhida naye uhambe emazwini afanayo, wathi bazolandela okushiwo yi-ANC. “Isinqumo se-ANC simile, asikwazi-ke ukusijika. Asikwazi ukuthi senze okunye. Uma bethi bangaphakamiswa emagatsheni abamisiwe kuzoba njalo. Isinqumo seNEC sisifaka sonke ngoba siyinhlangano eyodwa,” kusho uXulu. UNobhala we-ANC eMusa Dladla, uMnuz Tholi Gwala, uthe bazolandela okushiwoyo kodwa kubuhlungu ukumiswa kwabaholi. “Akusiphathi kahle ukuba kumiswe abaholi ngale ndlela kodwa lokhu okushiwo yiNEC, ukuthi bangaphakanyiswa emagatsheni, sizokwenza. Kumele sibe ngamalungu alandela umthetho wabaholi kwi-NEC. Uma isinqumo siphuma sizosilandela,” kusho uGwala. USihlalo we-ANC esifundeni eMalahleni uDkt Ntuthuko Mahlaba, uthe bayasihlonipha isinqumo se-ANC. "Sihlonipha zonke izinqumo ze-ANC. Sizolandela lokhu okushiwo nezinqumo ezithathiwe. Ngeke kube khona ukubheka eceleni," kusho uMahlaba. Umhlaziyi ozimele, uMnuz Thabani Khumalo, uthe: “Njengoba bebhekene nezinkinga abanazo kusho ukuthi ngeke bakwazi ukuqokelwa ezikhundleni. Kungaba nenkinga enkulu uma bephakanyiswa. Ngabe sekuyashayisana. Kwenza umqondo ukuba laba baholi bangavunyelwa ukuba sebuholini.” Umhlaziyi ozimele, uMnuz Protas Madlala, uthe:“Awukwazi ukumiswa ehhovisi elikhulu le-ANC kodwa ube uthatha izikhundla emagatsheni. Ngakho lokhu bekumele vele kwenziwe, bamiswe kuyo yonke imisebenzi. Yimaphi lawo magatsha okukhulunywa ngawo ngoba iningi lawo vele afile? Abaningi bayathengwa ukuba bavote kuwo.” Uthe kuyomsiza uNobhala-jikelele omisiwe, uMnuz Ace Magashule, ukuba axolise kwi-ANC. “Uma usaphethe amandla uyasekwa. Uma ungasawaphethe uba yintandane. Bazomnika intambo ende uMagashule, uma engaxolisi bazomxosha. Kungakuhle axolise isikhathi sisekhona ngoba uzoba yintandane,” kusho uMadlala. UMagashule unikwe kuze kuphele elanamhlanje ukuba axolise kuMengameli uCyril Ramaphosa ngokumbhalela incwadi emxosha noma aqondiswe ubugwegwe. 