LIGWETSHWE iminyaka engu-21 libhadla ejele ibhungu elineminyaka ewu-19, ngecala lokudlwengula nokuthumba intombazane elalithandana nayo ena-4. Ngokusho kwamaphoyisa lesigameko senzeka ngoJanuwari 2019 ekuseni ngo-8 endaweni okuthiwa kuseDumisani Makhaye, eMpangeni. Kuthiwa le nsizwa yavimbezela intombazane ekuseni ngesikhathi iya esikoleni, yayiqhuba yaya nayo kubo. Okhulumela amaphoyisa KwaZulu-Natal, uCaptain Nqobile Gwala, uthe umlisa wafike wadlwengula intombazane wase eyinqabela ukuthi iye esikoleni. Uqhube wathi ngokuhamba kosuku intombazane yabuyela kubo, nokuyilapho yabikela unina ngokuyehlele. “Kwavulwa icala lokudlwengula esiteshini samaphoyisa eMpangeni idokodo labe selidluliselwa ophikweni lwamaphoyisa aphenya amacala athinta udlame lwasekhaya, ukuvikelwa kwezingane nawocansi ukuze liphenywe,” kusho uCapt. Gwala. Kuthiwa umsolwa waboshwa wabe esevela enkantolo yeMantshi yaseMpangeni, eyamdedela ngebheyili. Kuthiwa icala labe selidluliselwa eNkantolo yesiFunda eMpangeni, nokuyilapho laqulwa khona laze laqedwa. Ekugcineni, yalahlwa yicala insizwa. Inkantolo yagixabeza umlisa ngeminyaka ewu-18 ngecala lokudlwengula nemithathu ngecala lokuthumba. 