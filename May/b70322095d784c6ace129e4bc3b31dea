BONISWA MOHALE UGQUGQUZELE abatshali bezimali ukuthi beze KwaZulu-Natal uNgqongqoshe wezokuThuthukiswa koMnotho, ukuVakasha nezeMvelo uMnuz Ravi Pillay. UPillay usho lokhu ngesikhathi kuhlolwa umsebenzi osuwenziwe ekwakheni ifemu ye-titanium dioxide kaR4.5 billion eRichards Bay Industrial Development Zone (RBidz). Ifemu eyakhiwayo, iNyanza Light Metals, kulindeleke ukuthi ikhiqize amathani awu-80 000 etitanium dioxide ngonyaka . UPillay uthe okumjabulisayo wukuthi kunezinhlelo zentuthuko ezilinganiselwa kuR6 billion eziqhubekayo eRBidz njengamanje. Uthe iNyanza Light Metals izodala amathuba omsebenzi awu-800 ngesikhathi sokwakha bese idala awu-300 uma seyivuliwe ifemu. Kuzobuye kuthuthukiswe amakhono abantu njengoba isebenza emkhakheni ongajwayelekile. Okujabulisa uPillay wukuthi iRBidz, isisayine izinhlelo zokutshalwa kwemali kaR15 billion eziza namafemu, azosebenza emikhakheni ehlukene. “Kubalulekile ukuthi abatshali zimali beze KwaZulu-Natal ngoba uhulumeni uzibophezele ekubaxhaseni ngakho konke abakudingayo. Sizoqinisekisa ukuthi sinabo kusukela befika, baze benze imikhiqizo yabo, bayibhalise ngokusemthethweni futhi balandele nemithetho yokukhokhwa kwentela. Sizobahlanganisa nosomabhizinisi bakuleli. Konke abakudingayo sizokwenza njengohulumeni,” kusho uPillay. Uveze ukuthi bazobonelelwa abatshali zimali abathuthukisa umnotho wasemalokishini nowasezindaweni zasemakhaya. Uxwayise osomabhizinisi abadume ngokuphazamisa izinkontileka bafune umsebenzi ngodli, ukuthi izinhlaka zomthetho zibaqaphe ngeso lokhozi futhi bazoboshwa uma benza lokhu.