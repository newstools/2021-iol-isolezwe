NKOSIKHONA CELE ISIPHENDUKE isihogo uqobo lwaso, impilo yowesifazane wakwa-E eMlaza, owahlinzwa ngesikhathi eyoteta ngonyaka odlule esibhedlela iPrince Mshiyeni Memorial. Uthi akasakwazi ukuhamba usehlale eyinto yombhede. UNksz Phumzile Mlaba (26), utshele Isolezwe NgoMgqibelo ukuthi ngonyaka odlule ngoMeyi 8, waya kulesi sibhedlela eyoteta. Uthi wateta ngomthungo izingane ezingamawele kepha uthi ngemva kwalokho impilo yakhe ayiphindanga yafana. Isisu sakhe uthi nsuku zonke sivele sikhukhumale ukwedlula ngesikhathi esakhulelwe. Uthi useye esibhedlela izikhathi eziningi bemtshela ukuthi isisu sigcwele amanzi nesibindi sakhe sinenkinga. “Ibuhlungu le mpilo engibhekene nayo. Impela sengifisa ngisho ukufa imbala. UNkulunkulu nguyena owaziyo. Uma esathanda ukuthi ngiphile ngizophila,'' usho kanje uNksz Mlaba, ekhala izinyembezi. Uthe usola sengathi bukhona ubudedengu obenziwa eMshiyeni ngesikhathi ehlinzwa. Uthi bamyisa kwi-ultrasound khona eMshiyeni, kwavela ukuthi isisu sigcwele amanzi nesibindi sakhe siyakhukhumala. “Kunzima ukuhamba nokudla akusehli. Angazi ukuthi ngiphila kanjani ngoba ngidla kancane mhlawumpe kuba yizipuni ezintathu,” echaza. Ubalise ngokuthi impilo yakhe imi ndawonye njengoba wakhulelwa enza unyaka wesithathu esikhungweni semfundo ephakeme. Udalule nokuthi selokhu ateta akakaze nangelilodwa ilanga awaphathe amawele akhe. “Sengiphila ngokumpontshwa amanzi esiswini. Sengimpontshwe kwaze kwaba kathathu. Uma sengimpontshiwe siqala phansi futhi sikhukhumale. Kunzima nokuphefumula,'' kubalisa inkosazane. UNkk Sbongile Dube ohlala noPhumzile uthi naye umangele ngendlela isisu sikaPhumzile esikhula ngayo. UNkk Dube ungunina wendodana ekhulelise uPhumzile amawele. Utshele Isolezwe NgoMgqibelo ukuthi kubuhlungu nakuyena ukubona unina wezingane zendodana yakhe ekhala ngezinhlungu umzuzu nomzuzu. Kuvela ukuthi eMshiyeni bayagweva nencwadi emgunyaza ukuba adluliselwe kwesinye isibhedlela ayothola usizo olwehlukile. Okhulumela uMnyango wezeMpilo KwaZulu Natal, uMnuz Agiza Hlongwane ucele imininingwane egcwele ngodaba. Uthe ukuze bakwazi ukuthola umnyombo walo kumele baxhumane noPhumzile nesibhedlela. Isazi kwezamasiko uMnuz Thandanani Mnguni, sithe izinto ezinjena ziyenzeka uma kukhona umyalezo ithonga elihlose ukuwudlulisa emndenini. Uthe yingakho kumqoka ukuba idlozi laziswe uma kukhona ilungu lomndeni eliyoteta esibhedlela. 