IZITSHUDENI zigxeka uNSFAS ngokufa komfundi okuthiwa ushone ngemva kokulala izinsuku ezimbili ngaphandle kwesango lesikhungo, iThekwini Tvet College, eCato Manor, ngoMgqibelo. Kuthiwa umufi, uYonwabo Manyanya (26), obenza iziqu ze-Electrical Infrastructure Construction, uxoshwe wumastende walapho abehlala khona ngenxa yokuthi ukweleta imali yerenti. Kuthiwa umufi kuphoqeleke ukuthi alale izinsuku ezimbili ngaphandle kwesikhungo ngoba engenayo enye indawo yokufihla ikhanda kulandela ukuxoshwa kwakhe lapho ebehlala khona ngoMsombuluko. Kubikwa ukuthi ngoLwesithathu kubonakale ukuthi umufi akekho esimeni esikahle ngokwempilo. Izitshudeni ebezinayo kubikwa ukuthi zimtshele ukuthi kumele athole indawo yokukhosela. UYonwabo, okuthiwa ubesehamba ehlala, kubikwa ukuthi ugcine ngokuthi ashone ngoMgqibelo efulethini  obekuhlala kulo umngani wakhe eDurban North. Esinye sezitshudeni ebesisondelene nomufi, esicele lingadalulwa igama laso ephepheni, sithe basashaqekile ngokwenzekile, sagxeka uNSFAS ngokuhudula izinyawo ekutheni bathole uxhaso lwezimali. “Angiphilile kahle emoyeni ngemva kwalesi sigameko ebesingagwemeka. Ngifisa uNSFAS ungenelele ngoba kubukeka zizokwanda izigameko ezifuze lezi njengoba kungena ubusika,” kusho lesi sitshudeni. Ilungu lomndeni kamufi, esingakwazanga ukuthola igama lalo, lithe abakwazi ukukhuluma nabezindaba mayelana nesehlo. Okhulumela amaphoyisa KwaZulu-Natal, uCaptain Nqobile Gwala, uthe alikho icala elibikiwe. Inkinga yokuntula imali yenabele nasophikweni lwaleli kolishi e-Asherville Campus, eSydenham, njengoba kunezitshudeni ezingaphezu kuka-50 ezibhikishe ngaphandle kwamasango izolo. Lezi zitshudeni zitshele Isolezwe ukuthi zilale emgwaqweni ngaphandle kwalesi sikhungo ngoba zixoshwe omastende ezindaweni ezihlala kuzona ezingazikhokhele. Iningi lalezi zitshudeni, ebeliphethe izingubo zokulala, lisuka ezindaweni ezikude okubalwa kuzona iGauteng, Eastern Cape naseMpumalanga. UMnuz Siyabonga Sambu, wase-Ermelo, eMpumalanga, owenza unyaka wesithathu weziqu zeCommunity Safety, ugxeke isikhungo noNSFAS ngokunqakisana ngabo uma bebuza ngezicelo zabo zemali. Uthi kusukela ngoFebhuwari abalutholi uxhaso lwezimali, omasitende sebeze bakhomba indlela izitshudeni emiqashweni. “Akukho nemali yokudla. Abebefake izicelo zale mali banikwe eyezindleko zokuthutha nakhona ingcosana eyitholile. Isikhungo asisizi ngalutho kunalokho sisibizela onogada ukuba basixoshe,” kusho uSambu. Lokhu kufakazelwe nguZodwa Mabanga osuka eGoli othi usehlala emgwaqeni ngoba uxoshwe umastende. Uthi kusukela ngoJanuwari bebenganikwa mali kodwa ngo-Ephreli banikwe uR4 100 akhokhe ngawo izikweletu. Uthishomkhulu waseThekwini Tvet College, uMnuz Nkosinathi Mchunu, uthe kungamampunge ukuthi umufi ushone ngemva kokuqhinqa ngaphandle kwesikhungo nezinye izitshudeni. “Zikhona impela izinkinga kuNSFAS kodwa isitshudeni okhuluma ngaso sishone endlini yesoka ebesilivakashele. U-NSFAS umatasa nokuyilungisa inkinga ekhungethe izitshudeni,” kubeka uMchunu. Ngodaba lwase-Asherville uthe yidlanzana lezitshudeni ebeliqhinqile elinenkinga yoxhaso lwezimali. Uveze nokuthi kunezitshudeni ezibahlinzeke ngeminingwane eshayisanayo ngenhloso yokuhlomula ngoxhaso lwemali ethe xaxa. Bethintwa abeNsfas bathembise ukubuya nezimpendulo mayelana nalezi zigameko.  