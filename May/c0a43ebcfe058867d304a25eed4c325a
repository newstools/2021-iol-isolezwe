WONKE amehlo abheke indlunkulu ukuba imemezele ukuthi kuzokwenzekalani ngesihlalo sobukhosi bakwaZulu ngemva kokutshalwa kwebamba bukhosi, iNdlovukazi Shiyiwe Mantfombi Dlamini Zulu. Indlovukazi itshalwe entathakusa namhlanje ngokohlelo obeluyimfihlo. Akucaci ukuthi uzomenyezelwa nini ozongena esihlalweni sobukhosi njengoba undunankulu kaZulu, Inkosi Mangosuthu Buthelezi, esanda kunxusa isizwe ukuthi singayifakeli ingcindezi indlunkulu ukuthi yenze isimemezelo. Izolo amalungu asendlunkulu abevalelene emhlanganweni okukholakala ukuthi bekubhungwa ngalo lolu daba. Indlovukazi eguqile ibilokhu ibambile esihlalweni selokhu kwabuza iSilo samabandla onke uGoodwill Zwelithini kaBhekuzulu, owaguqa ngoMashi. Bekuphithizela esigodlweni kwaKhangelamankengane izolo njengoba bekuqhubeka amalungiselelo okutshalwa kwendlovukazi. Amabutho nezintombi basine bededelana esigodlweni, beyovalelisa okokugcina kwindlovukazi ngaphambi kokuthi itshalwe ezintathakusa namhlanje. Kubonakale amaqembu ehlukene amabutho kanye nezintombi ehaya amahubo, ekhuza neziqubulo. Bekukhona nabavela eSwatini, lapho kuzalwa khona indlovukazi. Indlovukazi  izalwa iNgonyama yamaSwati eseyakhothama, uSobhuza wesibili, kanti ingudadewabo wenkosi ebusayo uMswati wesithathu. AbaseSwatini bathe baphoxekile ngokuguqa kwendlovukazi abathe bebenethemba lokuthi izokwazi ukucija ozongena esihlalweni esishiywe yiSilo samabandla onke uGoodwill Zwelithini kaBhekuzulu, njengoba indlovukazi ibiyibamba bukhosi. Ukutshalwa kwendlovukazi kube yimfihlo futhi bekuhanjelwe ngamalungu asendlunkulu, abasebukhosini bamaSwati kanye nabakhethiweyo. Izolo izintombi zizwakalise ukukhathazeka ngekusasa lomkhosi womhlanga owavuselelwa yindlovukazi, kodwa lathi lizokulwela ukuthi lomkhosi ungafi. Amalungu eqembu Izinyosi, athe afuna ukuthi leli siko lingashabalali. Ilungu leqembu uNksz Mningi Zuma, ongumphathi wamatshitshi KwaNongoma, lithe isiko liyasiza ukunqanda ukukhulelwa kwezintombi zisencane. "Sifuna ukuthi nabalandela emva kwethu balifice leli siko." Amalungu eqembu athe indlovukazi azoyikhumbula ngothando ebinalo kwizintombi zomhlanga. "Ibihlale ikhona lapho kukhona izintombi," kusho uNksz Nokwethemba Nxumalo. UNksz Nelile Nxumalo, uthe njengendlela yokuhlonipha indlovukazi, bazoqhubeka nokuzigcina. Ngaphambi kokuthi ifihlwe, kube nenkonzo ebihanjalwe abakhethekile. Namhlanje kuzokuba nenkonzo yesikhumbuzo esezingeni likahulumeni wesifundazwe. Undunankulu waKwaZulu-Natal uMnuz Sihle Zikalala kulindeleke ukuthi athule inkulumo yosuku.