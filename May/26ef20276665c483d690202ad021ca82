UPHUTHUNYISWE esibhedlela enenkinga yokuphefumula omunye wabasebenzi kwabangu-14  basemkhunjini wase-India ogcinwe echwebeni eThekwini, izolo. Laba basebenzi bebegcinwe ngokwehlukana emkhunjini, i-Eaubonne, ngemuva kokuthi imiphumela yokuhlolwa kwabo iveze ukuthi baneCovid-19. Imenenja yechweba laseThekwini, uMnuz Moshe Matlohi, uthe basiqaphile isimo sabanye balaba basebenzi. "Sitshelwe ukuthi omunye wabasebenzi kwabangu-14 abagcinwe ngokwehlukana kuwo umkhumbi uphuthunyiswe esibhedlela enenkinga yokuphefumula, abangu-13 basagcinwe kuwo lo mkhumbi abanankinga,"  kuchaza uMotlohi. Lo mkhumbi ufike kuleli chweba ngeSonto uphuma     e-India. Laba basebenzi basuka ngalo mkhumbi e-India ngo-Ephreli 18 bafika kuleli ngeSonto, endleleni kukhona oshonile obekuwo. Ukubhuqabhuqwa kwabantu base-India yiCovid-19 kufake ingebhe yokuthi kungenzeka igciwane eselizishintshile leCovid-19, iB.1.167, lingene kuleli, kodwa uNgqongqoshe wezeMpilo kuleli, uDkt Zweli Mkhize, uthe akukaziwa ukuthi laba banaluphi uhlobo lwegciwane kusahlolwa, okwamanje alikatholakali kuleli leli gciwane. Uthe kunabanye abantu abaphuma e-India abafike ngezindiza zeQatar abafikele esikhumulweni sezindiza, iKing Shaka International, ngo-Ephreli 22 nango-Ephreli 25, oyedwa kubo uyagula, ababili balaliswe ngabodwana esikhungweni sezempilo ukuze baqashwe. Uqhube wathi isikhungo esicubungula ngezifo ezithelelanayo, iNational institute for  Communicable Diseases (NICD), kuleli sibaqaphile. "Abezempilo basechwebeni laseThekwini basinikeze umbiko ngabathile abebesondelene nokutholakale ukuthi unaleli gciwane. Amasampula oketshezi asethathiwe kubo," kusho yena. Uqhube wathi abanye abasebenzi abathathu bomkhumbi obuphuma eKenya ofikele echwebeni, iGheberha, bahlaliswe ngokwehlukana kulandela ukuthi imiphumela yokuhlolwa kwabo iveze ukuthi baneCovid-19. Uthe bahlolwe ngemuva kokuba umshayeli womkhumbi kubikwe ukuthi uyagula, besanda kufika kutholakale ukuthi uneCovid-19 base behlolwa nabanye kwatholakala abathathu banalo leli gciwane. Uthe abasebenzi bezempilo eNelson Mandela Bay basiqaphile isimo. Uthe umphathi womkhumbi obuphuma e-India kuthiwa waqamba amanga ngesimo sempilo sabasebenzi, wathi amaphoyisa asabonisana nomshushisi ngalokhu. "Sisacele ikomidi eleluleka ongqongqoshe ababhekele iCorona kuleli ukuba liseluleke ngalolu daba ukuze sithathe isinqumo ngokuthi singakulawula kanjani ukungena kwabantu kuleli emachwebeni ngalesi sikhathi esinzima. Isinqumo esizosithatha sizosimemezela," kusho uMkhize. UMnuz Vuyani Pambo, okhulumela i-EFF, unxuse uhulumeni ukuba uvale yonke imingcele engenela kuleli ukuze igciwane iB.1 167 Iinganeni kuleli. "Asifisi ukuthi okwenzeka e-India kuze kuleli njengoba sibona izidumbu sezishiselwa emigwaqweni ngoba izindawo ezifanele sezingasakwazi ukumelana nomthamo omkhulu,"  kusho yena. 