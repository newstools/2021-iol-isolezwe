BAVALE amasango bethi akuphumi muntu abahlali basemaflethini kamasipala e-Avoca Hills, eThekwini, izolo ekuseni ngoba bekhala ngokungaphephi. Abahlali bebefuna umasipala ukuthi uzolalela izikhalazo zabo njengoba kade bevale amasango kungekho oya emsebenzini noma esikoleni. UMnuz Vumelani Mchunu, ohlala kulama flethi, uthe abeneme ngenhlalo yabo kule ndawo njengoba kunopotsho owenza ukuthi izigebengu zicanase. Uqhube wathi izigebengu zingena ngamawindi lapho kungekho khona muntu, zithathe impahla. Onogada balana bangenisa nanoma ngabe ngubani. Umthetho awuqinile, kanti kwenza nokuthi sikhathazeke nangokuphepha kwezingane zethu. “Yingakho sithathe isinqumo sokuthi sivale namhlanje (izolo) sithi akukho muntu ozophuma ngoba kade sasicela ukuthi le nkinga ilungiswe kodwa kufane nokuthi sithela amanzi emhlane wedada. Sisanda kubamba umfana ongahlali lana edayisela izingane i-whoonga,” kuchaza uMchunu obezwakala ukuthi ukhathazekile. UMnuz Mazwi Dlamini, omunye wabahlala kule ndawo, uthe lokhu okwenzeke ekuseni bekumele kwenzeke ngoba isiphelile iminyaka becela into eyodwa. “Into engikhathazayo ukunyuka kobugebengu kule ndawo. Hhayi ngoba benziwa ngabantu abahlala lana kodwa izigebengu zingena kalula,” kuchaza uDlamini. Umhlali, ongathandanga ukuba kuvele igama lakhe, uthe noma le nkinga ikhona kodwa kube kubi ukuthi bavaleleke bangakwazi ukuya emsebenzini. “Nginethemba lokuthi zonke izinto zizoxazululeka maduze okwenzekile kungaphinde kwenzeke.” UMnuz Thanduxolo Sabelo, ophethe uphiko lokuHlaliswa kwaBantu kuMasipala weTheku, uthe: “Ngenkathi sihlangene nabahlali bale ndawo sike sabheka ukuphepha kwayo. Sibonile ukuthi ukuphepha kwale ndawo akugculisi. NgoLwesine sizohlangana nenkampani yeDevelopers 1st Metro Housing bese sibheka zonke izinkinga ezikhona.”  