SEKUQUBUKE impi yamazwi phakathi kwe-ANC ne-IFP ngokukhishwa ngesidlonzane kwamakhansela e-ANC emhlanganweni womkhandlu eNquthu. Amakhansela akhishwe wuphiko lwabaqaphi emva kokuthi umhlangano womkhandlu obungoLwesihlanu, ungasalawuleki ngenxa yomsindo. Kwi-video esabalaliswe ezinkundleni zokuxhumana, kubonakala abaqaphi abahlome bephelele, bengena emhlanganweni. Bafika lapho kwakuhleli khona umhlangano, bagxavule amakhansela e-ANC, bawakhiphele ngaphandle komkhandlu. I-ANC KwaZulu-Natal isigxekile isigameko esichaze njengokunyathelwa kwamalungelo amakhansela ayo. Okhulumela i-ANC esifundazweni, uMnuz Nhlakanipho Ntombela, uthe isono samakhansela abo kube nje wukuphikisana nezikhulu zalo masipala oholwa yi-IFP. "Siphila ezweni elilawulwa ngokwentandoyeningi, okunikeza amakhansela e-ANC imvume yokuthi abeke uvo lwawo ngokuphathwa kukamasipala. “Siyakugxeka ukuziphatha kwe-IFP futhi sifuna ukubatshela ukuthi ngeke sivume ukusatshiswa yibona. Sisazoqhubeka nokubaphonsela inselelo. Thina salwa nohulumeni wobandlululo, sawunqoba, ngakho-ke ngeke siyimele le nto ye-IFP.” UNtombela unxuse  iminyango, owezokuBusa ngokuBambisana  neziNdaba zoMdabu, nowezokuPhepha kanye nokuXhumana koMphakathi, ukuba ingenele. I-IFP isole i-ANC ngokudukisa izwe. Usihlalo we-IFP KwaZulu-Natal, uMnuz Thami Ntuli, uthe amakhansela e-ANC ayephazamisa emhlanganweni, abuye acekela phansi nempahla yomkhandlu, okwaphoqa ukuba usomlomo womkhandlu aze ayalele abaqaphi ukuthi abawakhiphe emhlanganweni. “Usomlomo (uMnuz Mbongeni Mnguni) usevulele amakhansela e-ANC icala lokucekelwa (phansi) kwempahla. Umkhandlu uzophinde uthathe ezinye izinyathelo. Uzobizela amakhansela e-ANC ekomitini elibhekele ukuziphatha kwamakhansela, khona kuzophenywa ngokuziphatha kwawo.” UNtuli uthe ngeke basonge izandla babukele amakhansela e-ANC ekhombisa ukungawuhloniphi umthetho. Esitatimendeni, uNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, uthe ukhathazekile nge-video esisatshalaliswe ezinkundleni zokuxhumana. UHlomuka uzovakashela umkhandlu kuleli sonto, lapho ezobe eyokhuluma ngezindaba ezithinta ukuphathwa kwalo masipala. Okhulumela amaphoyisa KwaZulu-Natal, uColonel Thembeka Mbhele, ukuqinisekisile ukuthi sekuvulwe icala lokucekela phansi impahla kodwa bekungakaboshwa muntu.