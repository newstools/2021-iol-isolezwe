ISITSHUDENI sase-University of KwaZulu-Natal, esithole iziqu zokuba ngudokotela wamazinyo, sithi sifuna ukuqeda usizi lokushoda kwezindawo zokuxilonga amazinyo eMpangeni. UMnuz Fanele Mthethwa (21), ophase nge-cum laude  iziqu zeDental Theraphy, uthe ukulekelela umphakathi wangakubo yiphupho lakhe leminyaka abehlezi efisa lifezeke. Uthe ukholwa wukuthi uzokwazi ukunqanda izinkinga zabantu abahamba amabanga amade uma bedinga usizo lwamazinyo ngomkhakha akuwo. "Indlela obekunzima ngayo kwizitshudeni zonke enyuvesi bengingazitsheli ukuthi ngingase ngiphase kahle. Ngibonga ukubambisana esibe nakho nezitshudeni kanjalo nama-lecturer ngenkathi sifunda online emakhaya. Kube nzima njengoba thina esihlala ezindaweni zasemakhaya besiba nezinkinga zokungadonsi kwe-network. Yize sihlangabezane  nalezi zinkinga, imivuzo yokubekezela nokuyibamba kunzima iyabonakala njengoba sijabulela izithukuthuku zethu namhlanje," kuchaza uMthethwa. Echaza ngezifundo abezenza enyuvesi, uthe wayengazitshela ukuthi uzoqhubeka nazo ngonyaka wesibili njengoba kwaphoqeleka ukuthi enze zona ngoba enqena ukuhlala ekhaya ngemva kokuphothula u-grade 12. Uthe uthando lwazo luqale ukukhula ngenkathi esephakathi nazo ngonyaka wakhe wokuqala. "Kungisize kakhulu ukubuka usizi lwabantu bendawo yangakithi. Ngingasho nje ngingananazi ukuthi yikho okungigqugquzele ekutheni ngibone ukubaluleka kwalo mkhakha engawukhetha," kusho lesi sitshudeni esehlelwe yinhlanhla yokuthola umsebenzi walo mkhakha eMlaza ngoMashi. Eqhuba, ubonge abazali nomamkhulu wakhe, athe bebeqinisekisa ngaso sonke isikhathi ukuthi bayameseka ngenkathi enza izifundo zakhe. Le nsizwa, ephinde ibe ngunompempe weSAB League eThekwini,  ibuye ichithe isikhathi sayo ngokuba sezinkundleni zemidlalo.