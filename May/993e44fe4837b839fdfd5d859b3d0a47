USHAQEKILE umnikazi womuzi ngokufa kowesifazane obengumsebenzi wasendlini yakhe amfice entanta kwi-swimming pool eMatabetulu, eNanda, ngoMsombuluko ekuseni. UMnu Sicelo Nzimande usola ukuthi umufi ukhubekile wawela kwi-swimming pool ngoba bamthole egqoke ephelele izingubo namasokisi kodwa ophaqa bentanta naye emanzini. UNzimande uthi ufike kwakhe ngo-11 ekuseni ezoshiya indodakazi yakhe abeyilande esikoleni iqeda ukubhala wafica uNksz Nobuhle Ndlovu (46) eminzile. UNzimande ulandise wathi yena nomkakhe nezingane ezimbili ezifundayo bahambe ekhaya ekuseni kwase kufika uNksz Ndlovu eze emsebenzini njengenjwayelo. Uthe umufi ubesebabenzele unyaka nezinyanga ekhetha izinsuku, eza ngoMsombuluko, uLwesithathu nangoLwesihlanu engena ngo-7:30 ekuseni ephuma               u-4:30 ntambama. Uqhube wathi umufi ubenokhiye wakhe abengena ngawo kulesi sithabathaba somuzi oyisitezi afike asebenze bese eyagoduka ntambama abuyele emndenini wakhe eStop 8, eNanda. “Kuthe uma ngivula isango lemoto ngisondela, ngabona kunento emnyama emanzini. Sengiseduze ngibonile ukuthi uNksz Ndlovu, ngathuka, ngavele ngafonela  amaphoyisa. Sibe sesithinta nomndeni kamufi ngaphambi kokuthi akhishwe emanzini khona uzozibonela nawo lesi sehlo esibuhlungu kangaka,” kusho uNzimande. Uthe  kungenzeka ukuthi umufi ushelelile waphonseka wase ehluleka ukubhukuda aphume kule swimming pool engu-1.8 metres ukujula kwayo. Uthe umufi ubeyedwa kwehla lo mshophi futhi bafike endlini izinto zisenjengoba bezishiye zinjalo ekuseni, ukhiye uNksz Ndlovu angena ngawo ulenga esicabheni. Indodakazi kamufi, uNksz Tholakele Ndlovu ithe ishayisa amakhala indlela okushona ngayo unina. Ithe ubegqoke ephelele unina futhi isidumbu sakhe simi phuhle emanzini singavundlile okomuntu ominzile. Iqhube yathi abazi bazongcwaba ngani ngoba unina kuphela obekade esebenza emndenini. "Sifike sekukhona amaphoyisa sambona engakakhishwa emanzini kwase kuthiwa asihambe. Sithe sizohamba uma sekufike imoto yezidumbu nebala efike yamthatha. Sisola isandla somuntu ekufeni kukamama, ukhona omphushele ku-swimming pool," kusho uNksz Ndlovu.  Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo ngokushona komuntu eliphenywa ngamaphoyisa asesiteshini saseNanda.    