KUSE ngokunye ephoyiseni laseMnambithi selivulelwa icala lokushayela budedengu kade liklwebha isidudla ngaphandle kwesiteshi, lishayelwa ihlombe, kukhala namakhwela nomkikizo. Lo mlisa ugaxele kabili ngoba amaphoyisa avule icala lobugebengu ekubeni nangaphakathi emsebenzini angase abhekane necala njengoba kuthiwa kunophenyo. Iphoyisa ebelingekho emsebenzini, kuthiwa lishaye imoto yalo iVW Polo laya phambi kwesiteshi, lafika laqala layivuthela iphenduphenduka ngesikhulu isivinini. Imoto le inezinombolo zaseMnambithi ngaphambili, ngemuva kayinalo ipleti lezinombolo. Igama lephoyisa lisagodliwe ngoba belingakaboshwa futhi belingakaveli nasenkantolo kodwa isigameko senzeke emgwaqweni uKing esiteshini eMnambithi. I-video iveza konke lokhu, kuzwakala nabamhlohlayo umshayeli, kubuye kuvele nesakhiwo sesiteshi samaphoyisa nezimoto zawo. Ngesikhathi iphoyisa lenza lokhu kuphazamiseke nezinye izimoto ngoba bezingeke zikwazi ukudlula esimeni esinjalo. Ngesikhathi umshayeli enza lokhu wubebukeka engazi nanyaka nje, ekhiphe isandla esisodwa ngaphandle, kuvela nezimoto sezimile abasashayeli kungathi bayesaba ukwedlula. Abaningi ababone i-video bebebuza ukuthi amanye amaphoyisa akhona athule athini, kawamnqandi ngani uzakwabo ngoba angaze alimaze abanye abantu, abangahlangene nomdlalo wakhe. Babodwa abebesola ukuthi umuntu womthetho weqiwe ngamambawu, bazwakala bebuzana ukuthi kwenzenjani besho nokuthi uzibizela ukuboshwa. Okhulumela amaphoyisa KwaZulu-Natal, uKapteni Nqobile Gwala, uthe likhona icala elivulelwe lo mlisa. “Kuvulwe icala lokushayela budedengu esiteshini samaphoyisa eMnambithi, emuva kwezinsolo zokuthi iphoyisa ebelingekho emsebenzini belihlohloloza imoto emgwaqweni uKing. Lukhona nophenyo lwangaphakathi oluqhubekayo. Namaphoyisa ayaqhubeka necala lawo,’’ kusho uKapteni Gwala. Kuvele ukuthi uma icala lihlaziywa kahle empeleni mathathu amacala abhekene nawo umsolwa.