LUZOPHINDELA eNkantolo eNkulu eMgungundlovu kusasa udaba lombango ngencwadi yefa leSilo esisasanda kubuza, uGoodwill Zwelithini kaBhekuzulu. Leli cala lafakwa enkantolo ngaphambi kokuba kuguqe iNdlovukazi Shiyiwe Mantfombi Dlamini Zulu, obeyibambabukhosi. Kwakufanele lilalelwe ngosuku eyatshalwa ngalo iNdlovukazi, kepha lahlehliswa ngenxa yokuthi kwakunenkonzo yesikhumbuzo ngalelo langa. Leli cala lihlukene kabili, elokuqala lafakwa nguNdlunkulu waKwaKhethomthandayo, uSibongile Dlamini Zulu, onguNdlunkulu wokuqala kaMdlokombane. Kuleli cala uNdlunkulu ufuna ukuba athole ingxenye yamafa kaBhejane njengoba ethi umshado wabo uhlanganisa amafa. Elesibili lafakwa ngabaNtwana baKwaKhethomthandayo, uNtandoyenkosi noNtombizosuthu. Abantwana bafuna kuchithwe ukuqokwa kweNdlovukazi njengebamba bukhosi ngoba basola ukuthi kukokoteliwe ukusayina kukaMdlokombane encwadini yefa eyayisho lokhu. Incwadi yefa eyashiywa yiNdlovukazi, yona yaqokela esihlalweni sobukhosi iSilo uMisuzulu kaZwelithini. Okhulumela inhlangano yezokushushisa KwaZulu-Natal, uNkk Natasha Kara, unqabile ukuphawula ngalolu daba. “Thina siphawula kuphela emacaleni athinta izenzo zobugebengu,” kusho uNkk Kara. Imizamo yokuthola ukuphawula kokhulumela abafake icala, uNksz Lynette Ntuli, ayizange iphumelele. Abamele indlunkulu bakuqinisekisile ukuthi icala lizolalelwa kusasa. UMmeli uMusa Ntsibande uthe akalindele ukuthi kube khona okutheni okuzoxoxwa. “Ngicabanga ukuthi okubalulekile ukuyovumelana ngosuku okuzoqalwa ngalo ukuqulwa kwecala,” kusho uNtsibande. Khonamanjalo, ama-minute omhlangano wokugcina wasendlunkulu akhombisa ukuthi zonke izindlu zasendlunkulu zeseka iSilo esisha. Kula ma-minute abonwe Isolezwe, bonke abebehambele umhlangano ababemele izindlu, KwaDlamahlahla, KwaMinya, eMatheni, KwaBhekusuthu, KwaNgenetsheni, KwaNobamba, KwaMandlakazi, eZulwini, eziBindini naKwaGanganana, bonke basho ngazwi linye ukuthi bazoseseka iSilo.