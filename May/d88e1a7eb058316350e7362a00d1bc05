AMAPHOYISA anethemba lokuthi sizobathoba amanxeba abahlukumezeka isigwebo seminyaka engu-30 esinikwe owesilisa owabulala ngokugwaza amadoda amabili angabazala. U-Given Mkhize (32) ugwetshwe yiNkantolo yesiFunda eThekwini ngamacala amabili okubulala uMthobisi Dlamini nomzala wakhe, uSthembiso Dlamini. Kuthiwa uMkhize wagajwa yintukuthelo ngemva kwengxabano nabafi lapho babehlala khona emijondolo eSimplace, e-Effingham, eThekwini, ngoJulayi 11, 2020. Le ndoda kuthiwa yasuka yaqonda endlini yayolanda ummese yabuya yabhokoda la madoda angabazala yawabulala. Okhulumela amaphoyisa KwaZulu-Natal, uCaptain Nqobile Gwala, uthe emva kwesehlakalo uMkhize wadla phansi waya ekubhaceni. Uqhube ngokuthi amaphoyisa aseGreenwood Park avula amacala amabili okubulala kwase kuqala uphenyo olunzulu lokuthungathwa kukaMkhize. “Uphenyo lwabaseshi lwabaholela emzini wesihlobo sikaMkhize ayecashe kuwona eBulwer ngoJulayi 14. Kwabuywa naye wase egcinwa esiteshini samaphoyisa. Inkantolo yethulelwa idokodo elinobufakazi obuqandula ikhanda obugcine bumgojele uMkhize,’ kusho uCapt Gwala. Inkantolo ilahle uMkhize ngamacala amabili okubulala wase egixabezwa ngeminyaka engu-15 icala ngalinye. U-Capt Gwala uncome ukuzinikela kwabaseshi baseGreenwood Park. “Siyethemba ukuthi lesi sigwebo sizothoba amanxeba umndeni owalahlekelwa ngabathandiweyo bawo,” kusho uCapt Gwala. 