OWAYENGUSOMLOMO wePhalamende, uNksz Baleka Mbethe, ukuchithile ukuthi babeziziba izinto ezithinta inkohlakalo, uthi okunye kwakuvela njengento exoxwayo kodwa engabambeki. UNksz Mbete ephendula imibuzo kwikhomishini ephenya ngokulawulwa kombuso yidlanzana, ngezinsolo zokuthi amanye amalungu ePhalamende ayethinteka enkohlakalweni, uthe kokunye izinto ezazivela zazingabambeki, okunye kube sengathi kuyahletshwa ngoba abantu ababenolwazi babengenabo ubufakazi. Uze wenza isibonelo ngodaba lwezikhali oluthinta owayenguMengameli kuleli, uMnuz Jacob Zuma, ukuthi wathola incwadi ebhalwe izinto ezazinzima kodwa akazi yayivela kubani. “Sihlalo, ngiyazi kade kukhona abantu asebefakazile lapha, nangendlela okusetshenzwa ngayo kwi-ANC. Ngiyazi nokuthi usomlomo uke weza lana naye washo ukuthi ngeke uvele ukhulume ngento oyizwa ikhulunywa. “Ngingakhuluma ngecala lezikhali, icala elihlehlisiwe izolo (Msombuluko). Kukhona incwadi eyafakwa ngaphansi kwesicabha sehhovisi lami. Leyo ncwadi yayinezinto ezithusayo nezishaqisayo kodwa kwakungasayinwe lutho futhi kungashiwo nokuthi ngubani oyibhalile. EPhalamende kumatasa, ngangingeke ngikwazi ukuthatha le ncwadi ngingazi nokuthi ibhalwe ubani bese sixoxa ngayo. Inkinga ukuthi ngubani obhalile, lowo muntu kwakumele eze kumina angiqonde. Ngizama ukuphendula manje ukuthi ePhalamende sasingeke sikwazi ukuxoxa indaba ehletshwayo,” kusho uNksz Mbete. NgoJuni 2017, ubuzwe ukuthi yena wenzani ngodaba elithinta umndeni wakwaGupta. “Angisakhumbuli kahle kodwa ngiyazi ukuthi kumayelana nokuputshuka kwezindaba ezithinta abakwaGupta. Ngiyacabanga ukuthi ngaleso sikhathi kuvela lezo zindaba, sasizobiza labo abazibhalayo. Sibheke ukuthi lokho abakushoyo okubhekene nezwe lonke kumayelana nani. Ukuze sithole incazelo bese siyakwazi ukwenza umsebenzi wethu,” kusho uNksz Mbethe.