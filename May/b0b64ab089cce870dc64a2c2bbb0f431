WILLEM PHUNGULA ZIYAQONGA izinkinga ezihambisana nezikweleti kwiNFP, okubukeka zingase ziphazamise leli qembu ezinhlelweni zokungenela ukhetho. Izinhlangothi osekunesikhathi eside zingabhekani kuleli qembu likaNkk Zanele KaMagwaza-Msibi, zilokhu ziqhubeke nokugijimisana ezinkantolo, okudalela iqembu izikweleti ezingapheli. Muva nje uhlangothi oluholwa yilungu lePhalemende, uMnuz Emmam Mansoor noMnuz Vikizitha Mlotshwa onguSihlalo waKwaZulu-Natal, selufake amaphepha eNkantolo eNkulu eMgungundlovu lufuna inkantolo ihlawulise futhi ishushise abaholi beqembu abaqhubeka nomsebenzi phezu kokuba kunesinqumo sesikhashana, esithi ingasebenzi indaba yengqungquthela yango-2019 eyakhetha ubuholi bukazwelonke. Laba baholi ngoMnuz Canaan Mdletshe onguNobhala Jikelele, nguMnu Bhekithemba Dlamini onguSihlalo noMnuz Obed Ngcamu onguMgcinimafa. Ngaphandle kokudelela isinqumo senkantolo, uhlangothi lukaMansoor lufuna la madoda ahlawule uR100 000 iyinye ngokudukisa amalungu eqembu ngokuzibiza ngabaholi kungafanele. UMnuz Teddy Thwala, okhulumela uhlangothi lukaMansoor ukuqinisekisile ukuthi bafake amaphepha enkantolo. Uthe babone kufanele baphindele enkantolo ngoba laba baholi abathathu badelele umyalelo wenkantolo wangoSepthemba nyakenye, othi ingqungquthela eyabakhetha ngo-2019 indaba yayo mayingasebenzi okwesikhashana. Uthe lokhu kwakusho ukuthi nobuholi obakhethwa kuyo buzoke bume ukusebenza kuze kuphume isinqumo njengoba sagodlwa ngoMashi. “Sifuna inkantolo ibajezise ngokudelela umthetho wezwe. Le nto yokushaya indiva umyalelo wenkantolo iyingozi enkulu ezweni ngoba uma izwe lingasenamthetho lifana nelingekho,” kusho uThwala. Uthe bafuna inkantolo ibagwebe bese ivuma nesicelo sabo sokuthi bahlawulise uR100 000 emunye. Ethintwa uNobhala weNFP, uMnuz Canaan Mdletshe, ongomunye wababekwa icala, uthe bona bayaqhubeka nomsebenzi wabo, okusezinkantolo bakushiyela kubameli babo. Uthe bamatasa nezinhlelo zokulungisela ukhetho ukuze kungenzeki okwenzeka ngo-2016 lapho iqembu laphuthwa yithuba lokungenela ukhetho. Ngokwamaphepha abonwe yileli phephandaba, ayalela ukuba abamangalelwa bafake amaphepha aphikisayo mhla ka-14 May bese zombili izinhlangothi zifike enkantolo ngomhla ka-26 kuyo ephezulu, kuzoqulwa. Leli phephandaba lihoshe ukuthi kuseza esinye isikweleti sikaR400 000 ebuholini bukazwelonke beqembu, esidalwe wukwehlulwa ecaleni elabeka eceleni ingqungquthela nesidalwe wukwehlulwa emzamweni yokukhipha uMansoor ePhalamende ngo-2019. Loku kuphonsana ezinkantolo sekushiya imibuzo ukuthi ngabe leli qembu lizokwazi kanjani ukulungiselela ukhetho ubuholi bungekho.