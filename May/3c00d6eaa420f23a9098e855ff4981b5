I-DA KwaZulu-Natal ithi kukwampunzi edla emini eMsunduzi. Lokhu ikusho emva kokuvakashela izindawo ezehlukene ezikulo masipala, lapho izibonele ngawayo abantu abazitapela umhlaba kamasipala, ugesi namanzi. Ubuholi baleli qembu buthe lo masipala ulahlekelwa izigidi zamaRandi ngokuvumela ukuthi abantu bazitapele umhlaba wawo, ugesi kanye namanzi. Enye yezindawo evakashelwe ilobuholi, ekuRichmond Road, kwakhiwe kuyo amakhulu ezindlu zikanokusho kanti inani lale zindlu lilinganiselwa ngaphezulu kwesigidi samaRandi indlu ngayinye. Umholi we-DA KwaZulu-Natal, uMnuz Francios Rodgers, uthe sekwaba insakavukela ukuthi abantu bezitapele umhlaba walo masipala, wasola umasipala ngokuhudula izinyawo ekuzameni ukunqanda lo mkhuba. URodgers uthe okukhathaza kakhulu wukuthi abantu abazitapela umhlaba kamasipala akusibo abantu abahlwempu, kepha abantu abadla izambane likapondo. URodgers uthe umasipala ngabe wenza izigidi zamaRandi ukuba uyazidayisa izindawo zawo, uphinde uphoqe abantu abakwazi ukuthi bakhokhele izidingo zikamasipla ukuthi bazikhokhele. Wenze isibonelo ngezindlu ezikuRichmond Road, wathi lo masipala ngabe wenza imali ebalelwa kuR600 million ukuba wadayisa lo mhlaba. “Inani lale zindlu liphakathi kukaR1.5 million kuya kuR40 million. Abantu bavele bazitapela lo mhlaba. Bazixhumele amanzi ngokungekho emthethweni. “Ukuba la bantu bayawakhokhela amanzi nezinye izinsiza zikamasipala, umasipala ngabe uthola uR6 million zinyanga zonke. “Ngabe ngiyezwa ukuba mhlawumbe abantu abahlwempu laba abenza le nto. Ngeke ungitshele ukuthi abantu abakwazi ukwakha indlu yenani likaR1.5 million noR40 million, abakwazi ukukhokhela izinsiza zikamasipala. La bantu kufanele bakhokhe.” Okhulumela umasipala, uNksz Thobeka Mafumbatha, uthe akusilo iqiniso ukuthi umasipala usonge izandla ngodaba lokudliwa komhlaba. UNksz Mafumbatha uthe kukaningi uphiko lukamasipala olulwa nokudliwa komhlaba, lunqanda imizamo yokudliwa komhlaba kamasipala. “Kunezikhawu eziningi lapho sithole khona izivimbelo zenkantolo ezinqanda abantu ukuthi bangakhi emhlabeni kamasipala. Njengamanje kunamacala amaningi asenkantolo.” UNksz Mafumbatha uthe umasipala uqhuba imikhankaso eminingi  unxusa abantu ukuthi bakhokhele izinsiza zikamasipala. 