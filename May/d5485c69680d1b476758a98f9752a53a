ISIBHEKE abomthetho indoda yaKwaMadlala, ePort Shepstone emangalele ikhansela le-ANC endaweni ilisola ngokuyihlasela ngocelemba emzini wayo kubangwa ukuklabisa izinkomo. Umgilwa uMnuz Sipho Mavundla, uthe vele abatholani nekhansela kubangwa indawo elakhe kuyona athi langena kuyona ngenkani. UMavundla uthe ikhansela livele lachitha umhlambi walo wezinkomo egcekeni lakhe nokuyilapho okusuke khona ingxabano waze wahlaselwa ngocelemba. “Ngithe ngiyabuza ngezinkomo wavele walanda ucelemba endlini, hhayi ubengibulala lo muntu ukube bengingaviki. Wangishaya ngawo ezimbanjeni namanje kubuhlungu. Isigungu sendawo okufanele ngabe besingilamulela besivuna yena lo muntu,’’ kusho umgilwa. Uthe akasenandaba nakufa ngeke aye ndawo uzohlala endaweni noma lingambulala uma lithanda ikhansela. Umgilwa uthe kade befakana ezinkantolo nekhansela kubangwa udaba lomhlaba. Umgilwa uthe usebheke ukuthi amaphoyisa athathe izinyathelo ngaphandle kokwenzelela ngoba uhlukumezeke kakhulu. Ikhansela uMnuz Tholokwakhe Zulu uthe baxabane nomgilwa baze balwa kubangwa udaba lwezinkomo futhi nalo ikhansela lilivulile icala. UZulu uthe ubezivikela ehlaselwa, ubengeke amyeke ngoba nakhu yena eyikhansela. “Yimina ovule icala ngoba ubaba uMavundla ubejikijela izinkomo zami ngamatshe wagcina esejikijela mina uqobo ngivika amatshe. Ngiphatha ucelemba nenduku uma ngiyolusa mina hhayi ngoba bengiwuphathele yena. Sixabanile saze salwa ngambamba ngamgingqa phansi  futhi ukube bengifuna ukumbulala ngabe ngimbulele,’’ kusho ikhansela uZulu. Ikhansela lithe linezibazi lapho lilinyazwe khona wuMavundla yikho livule icala nalo. Okhulumela amaphoyisa KwaZulu-Natal uKaputeni Nqobile Gwala uthe likhona icala elivulelwe umsolwa. “Umgilwa uthe kungene izinkomo kwakhe wase ezikhipha emuva kwalokho wahlaselwa ngobhushu wumsolwa owaziwayo. Kuvulwe icala uphenyo luyaqhubeka,’’ kusho ukaputeni Gwala. Ebuzwa ngecala elivulwe yikhansela uKaputeni Gwala uthe likhona, kuthiwa ubeqhuba izinkomo ngesikhathi ehlaselwa wuMavundla ejikijela amatshe base belwa uMavundla wakhipha ummese.