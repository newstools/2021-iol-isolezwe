AGINGQIKE nemoto abebaleka ngayo amadoda amathathu asolwa ngokudubula abulale usomatekisi ngentululwane yezinhlamvu ezingu-23 ze-AK47 eNtambanana, eMpangeni, ngoMsombuluko ekuseni. Kuthiwa uMnuz Nsele (46), elingatholakalanga igama lakhe, ulalelwe unyendle ngamadoda amathathu amdubulele ngasezimakethe ngesikhathi ephuma emotweni yakhe elungiselela ukugcwalisa umoya emasondweni emoto. Iveni, eyiFord Bantam emhlophe, ebihamba abasolwa kuthiwa igingqikile yafahlaka yaphela ngaphambili ngesikhathi sebebalekela amaphoyisa ngemva kokubulawa kukaNsele. Kuthiwa amaphoyisa afike ashaqa i-AK47, iveni nala madoda amathathu alimale kanzima, aphuthunyiswa esibhedlela okuyilapho okuthiwa aqashwe khona ngeso lokhozi ngamaphoyisa. Umthombo, owazi ngalolu daba oxoxe neSolezwe, uthe enye yamadoda eboshiwe ingusomatekisi futhi bebazana nomufi. “Asazi kubangwani kodwa kuyasolakala ukuthi isisusa kube yinto ethinta ezokuthutha embonini. Ushaywe ngezinhlamvu ezingu-23 kodwa amaphoyisa acoshe amagobolondo ezinhlamvu ezingu-27. Abasolwa baphendule lesi sibhamu umshini ozishintshayo ngenkathi bedubula uNsele,” kusho umthombo. Uthe sibashaqile beyimboni lesi sehlakalo sokubulala nokuthi enye yamadoda aboshiwe ingusomatekisi kasoseshini owodwa nomufi. Lo mthombo uthe indawo okwenzeke khona isigameko ibudebuduze nesiteshi samaphoyisa eNtambanana. Okhulumela amaphoyisa KwaZulu-Natal, uColonel Thembeka Mbele, uthe kuphenywa icala lokubulala. Uthe ngokombiko abawutholile, ngo-10:30 ekuseni ngoMsombuluko eBhukhanana amadoda avulele ngenhlamvu ebhekise kowesilisa ambulala. “Amaphoyisa aseNtambanana abikelwe ngalesi sehlakalo anikela endaweni yesigameko. Umufi ubenamanxeba amaningi okudutshulwa emzimbeni nasekhanda,” kusho uCol Mbele. Uthe endaweni yesehlakalo amaphoyisa abikelwe ngemoto emhlophe ebihamba amadoda amathathu abedubule ase eyabaleka. “Ngesikhathi amaphoyisa enza umsebenzi wawo wokuqapha ubugebengu, abone imoto abikelwe ngayo ase eyayihubha. Umshayeli wemoto imphunyukile yagingqika emgwaqweni owubhuqu eBhukhanana. Abasolwa abathathu balimalile base bephuthunyiswa esibhedlela ukuze beyokwelashwa nokuyilapho begadwe khona ngamaphoyisa,” kusho uCol Mbele 