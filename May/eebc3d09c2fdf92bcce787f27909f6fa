KUZOSHIYANA ukwenza enkantolo ngodaba lokuthi bafuna ukuphonsa inselelo kwisinqumo sokuqokwa kweSilo uMisuzulu kaZwelithini. Lona umbono wesazi kwezomthetho uMnuz Mpumelelo Zikalala, weZikalala Attonerys, othi kulikhuni ukuqagula ukuthi isinqumo singavuna bani njengoba umthetho olawula ubuholi bomdabu, ungacacile kahle. UZikalala uthi konke kuzoncika ekutheni zombili izinhlangothi zizikhulumela kanjani enkantolo. NgoMgqibelo undunankulu kaZulu, Inkosi Mangosuthu Buthelezi, uveze ukuthi kunamahlebezi okuthi kukhona abangase baluse enkantolo udaba lokuqokwa kukaMisuzulu kaZwelithini. Ngokwemithombo yeSolezwe, kulindeleke ukuthi elinye lamazinyane eMbube, uMntwana Simakade lilufake enkantolo lolu daba. UMntwana Simakade uyizinyane elidala likaBhejane kwasadla anhlamvana, kanti uzalwa yintombi engazange igane iSilo. Wakhulela esigodlweni kwaKhangelamankengane, kwesendlovukazi uShiyiwe Mantfombi Dlamini Zulu, okunguye oqoke isilo esisasanda kumenyezelwa. Imizamo yokuthola uSimakade ukuba aphawule ayizange iphumelele. Kepha omunye wabantwana baseNdlunkulu, ucashunwe yisiteshi somsakazo izolo, ethi kufanele engabe kukhothanyelwa uMntwana Simakade. UZikalala uthe uma uSimakade engagcina elufakile enkantolo udaba, konke kuzoncika ekutheni ulubeka kanjani. Kukhona necala elifakwe nguNdlunkulu wokuqala weSilo esikhotheme uSibongile Dlamini, lapho ephonsela khona inselelo ifa elashiywa yiMbube. UZikalala uthe umthetho olawula ubuholi bomdabu, awucacile kahle uma sekuziwa ekuqokweni kwesilo. “Konke kuzoncika ekutheni inkantolo iwuhumusha kanjani lo mthetho.” UZikalala uthe okwenza kube nzima ukuqagula ukuthi isinqumo senkantolo singavuna bani, ukuthi kungokokuqala ebukhosini bukaZulu ukuba udaba lokuqokwa kwesilo luyiswe enkantolo. Wathi indlovukazi ebiyibamba bukhosi yacophelela kakhulu ngesikhathi ibhala incwadi yefa eyafundwa ngoMgqibelo. “Ngokwencwadi yefa, ithi iyaphakamisa igama. Ayisho ukuthi iyaqoka. Lokhu ngicabanga ukuthi ikwenziswe ukuthi ibibalekela ukuthi kungathiwa uthathe amandla omndeni wasendlunkulu, okuqoka isilo.” NgoMgqibelo uButhelezi uthe labo abafisa ukufaka udaba enkantolo, bakhululekile ukwenza lokho. UButhelezi uxwayise ngokuthi ukuqokwa kwesilo akufani nokuqokwa kukamengameli, lapho wonke umuntu ekhankasela ukuqokwa. UButhelezi utshele izintatheli ukuthi ngamahlebezi okuthi kukhona abafuna izeluleko zomthetho ngodaba lokuqokwa kwesilo, wathi ngeke amangale uma bengagcina beluyise enkantolo.