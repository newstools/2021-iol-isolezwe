KUSOLWA ubugebengu kudutshulwa kubulawa izithandani ezigabafundi eMachobeni, eNanda, ngoMsombuluko ebusuku. Lezi zithandani, ezineminyaka engu-16 no-19, zitholwe wumphakathi ngoLwesibili ekuseni emathuneni zinamanxeba okudutshulwa ekhanda futhi ziboshwe zahlanganiswa izandla. UFundile Mdunge ubefunda uGrade 10 eLakehaven Secondary, eNewlands East, uSphamandla Ntuli efunda eMtapo High, eLindelani, enza u-matric. Kuthiwa uFundile uphume kubo, lapho abekade ehlala khona nogogo wakhe, engumuntu oya emzini kanina eyolekelelwa ngomsebenzi wesikole. Kuthiwa ufikile kunina bawenza umsebenzi waqeda wase ephuma engumuntu obuyela kugogo wakhe. Ugogo wakhe, uNkk Sibahle Mdunge, uthe basola ukuthi umzukulu wakhe ubulawe ngabantu abebekade bekuhlelile abakwenzile. “Kushaye u-8 ebusuku ngibona ukuthi akabuyi, ngaxhumana nonina ocingweni ngimazisa ukuthi uFundile akakabuyi. Ngimbuzile ukuthi usekuye yini, wathi cha usehambile. Simlindile uFundile, ngilokhu ngilunguza emnyango ngingamboni,’’ kusho ugogo. Lo mndeni uthi usolile ukuthi kukhona okushaya amanzi ngoba bayamazi uFundile ukuthi akasiyena umuntu owuvanzi, ohamba ebusuku. Kusenjalo bezwe umsindo wokuqhuma kwesibhamu kathathu ngezansi komuzi, banganaka ngoba vele sekuyinsakavukela ukuqhuma kwesibhamu kule ndawo. “Size savuka ekuseni sayomcinga uFundile, indlela ibibheke kubo kwesoka lakhe, nokuthe sisahamba sabona isixuku ehlathini kwathi uma sisondela kusona sathola ukuthi yisidumbu somzukulu wami nomfana,” kusho ugogo ngosizi. Lo mndeni uthi indodakazi yawo ibinephupho lokuba ngudokotela. Ibikhaliphile, izimisela kwebikwenza futhi iwumntwana onenhlonipho. Unxenxe amaphoyisa ukuba aphenyisise ukuze kuboshwe umbulali. Umfowabo omdala kaSphamandla, uMnuz Lungisani Ndlovu, uthe kabayazi imbangela yalokhu kubulala futhi baziswe wumakhelwane ngokufa kwakhe. “Mina ngigcine ukubona uSpha ebuya esikoleni ecela ngimlungisele ugesi emjondolo wakhe. Abafowabo bathi bambonile uSpha ehamba nentombazane ebusuku eyiphelezela. Siyasola ukuthi lesi sigameko senzeke ngesikhathi sebephelezelana ebusuku,” kusho uNdlovu. Uthe esikhathini esedlule wake wahlaselwa uSpha. Ngaleso sikhathi wayengumuntu oneqembu lakhe elithanda ubumnandi bedansa, benokuqasha amatekisi behambela izindawo zobumnandi. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukutholakala kwezidumbu ezimbili kwase kuvulwa amacala amabili okubulala aphenywa ngamaphoyisa aseNanda. “Lezi zidumbu zitholakale emathuneni aseMachobeni zinamanxeba okudutshulwa ekhanda. Ayaziwa imbangela yalokhu kubulala, amaphoyisa ayaphenya,” kusho uCapt. Gwala.