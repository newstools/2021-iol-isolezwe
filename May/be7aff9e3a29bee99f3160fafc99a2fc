BADEDELWE ngebheyili kaR3 000 umuntu ngamunye abamangalelwa abane ababoshwe ngoMeyi 6 emuva kokutholakala nenqwaba yamakhadi akwaSassa noR29 550 owukheshi. Abamangalelwa uMnuz Sipho Siyaya (48), oNksz Nompumelelo Memela (46), Siphokazi Siyaya (18) noKhanyisile Memela (20) babingelele iMantshi yaseThekwini ngoMsombuluko banikwa nethuba lokucela ibheyili. Icala lihlehliselwe uJuni 29. UCol Thembeka Mbele wamaphoyisa KwaZulu-Natal, uthe abamangalelwa baboshwa amaphoyisa aseBrighton Beach emuva kokuthi elunywe indlebe ngabathile. “Amaphoyisa atshelwa ukuthi kunabantu abahamba no-2 litha ogcwele amakhadi akwaSassa abahambe bekhipha imali kuma-ATM ahlukene eBrighton Beach. Amaphoyisa ahamba ayophenya, afica abamangalelwa bekhipha imali emshinini okuGrays Inn Road khona eBrighton Beach, ababopha,” kuchaza uCol Mbele. Uthe babhekene namacala okutholwa nempahla eyebiwe nokuphula umthetho iNational Credit Act. UCol Mbele udonse abantu ngendlebe  wathi bangalokothi banikeze abanye amakhadi abo akwaSouth African Social Security Agency (Sassa). “Sicela abantu abahola izibonelelo zikahulumeni bangabanikezi abanye amakhadi abo. Siyabaxwayisa nalabo abathatha amakhadi abanye ngokuthi sizobabopha,” kusho uCol Mbele. UNksz Sandy Godlwana obhekele ezokuxhumana nokukhangisa kwaSassa KwaZulu-Natal, uthe bayakwamukela ukuboshwa kwabasolwa futhi kuzothumela umlayezo oqinile ezigebengwini eziqola abantu ngokuthatha izibonelelo ezihlelelwe abampofu ukuze zizicebise. Uthe siphelile isikhathi sokuzwela abantu, bonke abaphula umthetho bazojeziswa.   