UNINA womfundi owenza uGrade 11, okubikwa ukuthi ulinyazwe ngunogada ngemuva kokumtalabha emsola ngokubuyisana nabafundi abenza uGrade 12 lapho eqashe khona, uthi ufuna ajeziswe ngakwenze enganeni yakhe. Lo mfundi (16) esiligodlile igama lakhe, oseyekiswe ngunina ukufunda eVelangaye Secondary eNkandla, kuthiwa ubephuma ekilasini lantambama nomngani wakhe ngoMeyi 5, ngesikhathi behlelwa yilesi sehlo Kubikwa ukuthi unogada wacasulwa ngukuthi labafundi babuya kanye kanye nalabo abenza uGrade 12, wababhaxa bobabili ngenduku esangweni. Unina womfundi kaGrade 11 ocele ukungavezwa, uthe kuyamxaka okwenziwe ngunogada onqume ukutalabha ingane yakhe nomngani wayo ekubeni bebephuma esikoleni. “Angiqondi ukuthi kungani unogada enze lesi senzo kulaba bobabili kuphela njengoba bekunezinye izingane ebeziphuma ukuyofunda. Okungiphatha kabi wukuthi isikole siyaziqhelelanisa nesenzo sakhe. Othisha basitshela ukuthi ubengasiye umsebenzi wabo unogada  njengoba ebevelontiya,” kukhala umzali. Uthe usenqume ukuyikhipha ingane yakhe kulesi sikole njengoba othisha beziqhelelanisa nokushaywa kwengane. Umzali ufisa kujeziswe unogada futhi bavule icala lokushaya esiteshini samaphoyisa eNkandla. “Ingane ngiyayibona ukuthi ihlukumezekile ngokomqondo yingakho ngithathe isinqumo sokuthi ngiyifunele esinye isikole. Uma ngihluleka, ngizozama ukucela abomnyango ukuthi bangilekelele ekufuneni esinye isikole,” kubeka umzali. Kwesinye isigameko sokushaywa komfundi kulesi sikole, kusabalale ivideo  ngeledlule okubonakala kuyo kutalajwa umfana ezindlini zemiqasho yabafundi okubikwa ukuthi ubenenebulwa yiqembu lamadoda. Yize kwivideo kungacaci ukuthi ubeshayelwani lo mfundi, amahlebezi aveza ukuthi utholwe nezinhlamvu zensangu esikhwameni. Okhulumela amaphoyisa KwaZulu-Natal, uCaptain Nqobile Gwala, uthe abasolwa abathinteka emacaleni okushaya abafundi bavele eNkantolo yeMantshi eNkandla ngoLwesihlanu. “Unogada ubingelele imantshi mayelana necala lokushaya. Abanye abasolwa abathinteka ecaleni lokushaya omunye umfundi waseVelangaye Secondary, nabo bavelile enkantolo,” kubeka uCaptain Gwala.