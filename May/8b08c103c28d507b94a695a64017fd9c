IPHINI likaMengameli wezwe uMnuz David Mabuza uxwayise ngesivuvu sesithathu seCovid-19 kuleli. UMabuza obephendula imibuzo ePhalamende izolo unxuse abantu ukuthi balandele imigomo yezempilo ukuze bangasuleleki ngaleli gciwane. Uthe abantu kumele bayigweme imicimbi egcwala kakhulu njengoba sanda isibalo sabatheleleka ngaleli gciwane. “Siyazi ngokwanda kwabasuleleka ngaleli gciwane. Sinxusa abantu ukuthi balandele imigomo yezempilo ukuze bagweme lesi sivuvu sesithathu.” Uthe lesi sivuvu sizolimaza umnotho ovele udonsa kanzima. Odabeni luka-Eskom, uthe uhulumeni usevumelene ne-Eskom nomasipala ukuba le nkampani kube yiyona eqoqa imali komasipala ababakweleta imali engaphezu kukaR30 billion. Lokhu kuzokwenza omasipala bakwazi ukukhuphula imali abayiqoqayo. UMabuza utshele iPhalamendeukuthi kuvunyelwene nomasipala abangu-18 abakweleta i-Eskom imali eningi. Phambilini i-Eskom ike yazama ukuya nasezinkantolo ifuna ukuba ithole imali eyikweletwa womasipala. Kokunye i-Eskom icime ugesi komasipala abangakhokhi. “Sinesivumelwane nomasipala abakweleta i-Eskom, ikakhulukazi omasipala abangu-18 abakweleta imali eningi. Sizonikeza imvume i-Eskom ukuba iqoqe imali,” kusho uMabuza. 