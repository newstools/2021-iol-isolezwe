AMAPHOYISA acela ukufuniswa uMnuz Njabulo Mthethwa (45) waseKennels Gardens, eMbilo eThekwini, umndeni wakhe uthi wagcina ukumbona ngesikhathi eya emsebenzini. Kusolakala ukuthi ngoMeyi 17 ngo-6 ekuseni, uMthethwa waphuma kwakhe waya emsebenzini kodwa wangabuya ntambama. Okhulumela amaphoyisa KwaZulu-Natal, uColonel Thembeka Mbele uthe uMthethwa wagcina ukubonakala egqoke izimpahla zasemsebenzini okuyisikibha esi-navy nejakhethi enemibhalo ethi PPSCB, ijean emnyama namabhuzu a-brown. Kuthiwa uyindoda ende futhi wakheke wamncane ngomzimba. UCol. Mbele uthe ngosuku anyamalala ngalo uMthethwa kuthiwa waya emsebenzini waphuma ngo-5 ntambama kodwa akazange afike kwakhe. UCol. Mbele uthe amaphoyisa acela noma ngubani ongaba nolwazi ukuthi angatholakalaphi uMthethwa ukuba aludlulisele kuSergeant Mlangeni enombolweni yocingo ethi: 031 203 2407/09 noma kwaCrime Stop ku: 08600 10111. 