KUSOLWA umbango wokudayisa izidakamizwa ngokubulawa kwabesilisa abahlanu abasolwa ngokuba amaphara erenki yamatekisi eBhamshela, izolo. Ngokuthola kwaleli phephandaba ababulewe bajwayele ukuzulazula edolobheni lakule ndawo, erenki nasezinqoleni zabadayisi. Izolo kuthiwa bathe besazulazula ngaserenki kwaba khona obadubulayo okungaziwa ukuthi ubebalandela noma ubevele ebacuthele khona erenki. Kudutshulwe abayisithupha abasolwa ngokuba amaphara, abahlanu bashonela endaweni yesigameko oyedwa waphuthunyiswa esibhedlela. Umthombo waleli phephandaba obuchaza ngalesi sigameko, ongathandanga ukudalulwa uthe: "Ngokuthola kwethu kubangwa izindawo zokudayisa izidakamizwa. Ngokubona kwethu obadubulile ubazi ukuthi bazofika erenki wabalinda  endaweni lapho ebezobabona khona bona bengamboni. Kubantu ebebeserenki akekho obonile ukuthi ngubani obedubula ngoba abantu bebebaleka nabo besaba ukudubuleka. Kade sibona abantu bedutshulwa  kule renki, uma kuqhuma isibhamu uyabaleka ngeke ulokhu ubheka ukuthi ngubani odubulayo.  Besingakatholi ukuthi  abashonile bangobani, esikubonile nje ukuthi amaphara, Abawaziyo bathe awaseMathulini,"  kusho yena. Omunye wabakhulume naleli phephandaba ebuzwa ngalesi sigameko uphendule ngokuthi: " Amaphara abedubulana wodwa asazi ukuthi abebangani sisola ukuthi abebanga iwunga,"  ehleka. UColonel Thembeka Mbele okhulumela amaphoyisa kulesi sifundazwe,  usiqinisekisile lesi sigameko  wathi  kushone abahlanu, owesithupha uphuthunyiswe esibhedlela elimele kabi. " Kuvulwe amacala amahlanu okubulala nelokuzama ukubulala aphenywa  esiteshini samaphoyisa iNsuze. Okwamanje ayikaziwa imbangela yokubulawa kwabagilwa amaphoyisa asematasatasa nophenyo endaweni yesigameko,"  kusho yena. 