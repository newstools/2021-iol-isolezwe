KWEHLISWE isabelomali esabelwa inkampani kahulumeni ebhekelele izidingo zeNdlunkulu kaZulu, iRoyal Household Trust. Le nkampani yabelwe u-R66 million kulo nyaka wezimali, omncane ngo-R5 million uma uwuqhathanisa no-R71 million eyabelwa wona ngonyaka wezimali owedlule. Lokhu kuhlaluke ngoLwesihlanu ngesikhathi uNdunankulu waKwaZulu-Natal, uMnuz Sihle Zikalala, ethula isabelomali sehhovisi lakhe, esiShayamthetho sesifundazwe. Lesi sabelomali uZikalala usethule emva kosuku ehlangene neSilo esisanda kuqokwa, uMisuzulu kaZwelithini, KwaNongoma, ngoLwesine. I-Royal Household Trust ingaphansi kwehhovisi likandunankulu. Echaza ngalo R66 million owabelwe iRoyal Household Trust, uZikalala uthe le mali izosetshenziswa ukuhlela imikhosi yaminyaka yonke eyahlukene okubalwa kuyo uMkhosi woMhlanga, uMkhosi weLembe noMkhosi weSivivane. Uthe njengoba kunobhubhane iCorona, iningi lale micimbi izokwenziwa kusetshenziswa ezobuchwepheshe. Nakuba sehlisiwe isabelomali sendlunkulu, uZikalala uthe uhulumeni wesifundazwe uzimisele ukweseka indlunkulu. “Njengohulumeni waKwaZulu-Natal, sikulungele ukweseka indlunkulu ngalokho okufanele siyeseke ngakho. Umthetho waKwaZulu-Natal, olawula izindaba zobuholi bomdabu kanye nokuphatha, ukubeka kucace ukuthi iSilo siyabusa KwaZulu-Natal.” UZikalala uthe luzomenyezelwa maduze usuku okuzogcotshwa ngalo ngokusemthethweni iSilo. Uthe lokhu kugcotshwa ngokusemthethweni kweSilo kuzokuba yingqophamlando njengoba ethe kuzohlanganiswa nokuhlonipha iSilo esisanda kubuza, uGoodwill Zwelithini kaBhekuzulu, obezobe egubha iminyaka engu-50 esesihlalweni sobukhosi ekupheleni kwalo nyaka. “Lokhu kuzokuba wukugcotshwa ngokusemthethweni kweSilo kokuqala esikhathini eside yingakho sizokuhlanganisa nokuhlonipha iSilo, uGoodwill Zwelithini kaBhekuzulu, obezohlanganisa iminyaka engu-50 esesihlalweni sobukhosi kulo nyaka.” Khonamanjalo indlunkulu ibambe umhlangano wayo wokuqala selokhu kwaqokwa iSilo, ngoLwesihlanu. Abebehambele lo mhlangano bazwakalise ukuseseka iSilo.