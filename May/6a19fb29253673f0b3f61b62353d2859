ZIYAQONGA izinkinga ezibhekene ne-ANC njengoba izolo ebusuku uNobhala jikelele uMnuz Ace Magashule eshenxise uMengameli Cyril Ramaphosa. Encwadini uMagashule uthe ukuphonsela inselelo ukumiswa kwakhe ngoba akukho emthethweni. Ngenxa yalokho kusho ukuthi usenguyena unobhala jikelele wabe esemisa uRamaphosa, esebenzisa isikhundla sakhe. Uphinde wathi iPhini likaNobhala jikelele uNksz Jessie Duarte, kalinawo  amandla okumnika incwadi yokummisa. “Ngithumela le ncwadi kwabezindaba ngokwesikhundla sami sokuba uNobhala jikelele we-ANC. Ngiyitholile incwadi ebivela kwiphini lami engazisa ngokumiswa izinyanga eziyizithupha,” kusho uMagashule. Uqhube wathi: “Kuwo wonke amalungu e-ANC ngifisa ukuba nivikile umbutho, nomthethosisekelo weqembu. Akekho noyedwa okumele amukele izinto ezingekho emthethweni nezingekho kumthethosisekelo. Ekwenzeni lokho kumele sivikele ubumbano lwe-ANC singabaholi emphakathini.” Ephonsela incwadi inselelo uthe ayikho emthethweni. Uqhube wathi incwadi icaphuna ekuthandayo ngomthetho ekwavunyelwana ngawo. “Ngifisa ukumemezela ukuthi ngokuphazima kweso, ngikuphonsela inselelo ukumiswa kwami okungekho emthethweni. Ngokomthetho we-ANC ukumiswa kwami kuyahoxa, kuze kube kulalelwa ukufaka kwami inselelo, bese kuphuma isinqumo sokugcina ngakho. Ukuze kube nobulungiswa kuwo wonke umuntu, kulabo ababhekene nesimo esifanayo ngibanxusa ukuba benze okufanle ukuphonsela inselelo ukumiswa kwabo,”  kusho uMagashule. Uqhube wathi: “Ngokwamandla enginawo njengonobhala ngimemezela ukuthi ngiyammisa uMengameli Cyril Ramaphosa esikhudleni sokuba uMengameli we-ANC.” Uthe: “ Lokhu ngikwenza ngokulandela umthetho (Resolution 8.2), owathathwa engqungqutheleni ka-54 ye-ANC, othi lonke iqabane elisolwa, noma elithinteka kwinkohlakalo kumele liyophendula kwikomiti lezobuqotho noma libhekane nokuqondiswa ubugwegwe. Umthetho esavumelana ngawo ka-8.3 uthi abantu abahluleka ukuchaza okubambekayo komele behle esikhundleni noma bathathelwe izinyathelo.”