OWAYEYISIKHULU sebhodi leSouth Africa Airways (SAA) uNkk Dudu Myeni, uthi akaze antshontshe ngisho isenti elimnyama emalini kahulumeni kodwa ufela owayengumengameli wakuleli, uMnuz Jacob Zuma. UNkk Myeni usho kanje ethula ubufakazi kwiKhomishini ephenya ngokuLawulwa koMbuso yiDlanzana izolo. Ucishe wazithola eseboshwa uNkk Myeni njengoba engazange elubhade kwikhomishini ekuseni izolo. Ummeli wakhe uchazele ikhomishini ukuthi kunento yomndeni ayiphuthumayo. USihlalo wekhomishini, iJaji Raymond Zondo, uthe akakwamukeli ukuthi uNkk Myeni akezi ukuzofakaza futhi uma kushaya ihora lesibili ntambama engafikile uzoboshwa. UNkk Myeni ugcine efikile kwikhomishini okuyilapho ethe ufela ukuthi yena waba ngusihlalo wenhlangano engenzi inzuzo kaZuma, iJacob Zuma Foundation. “Mangiya ePhalamende ngafika kukhulunywa isiNgisi ngodaba lwakwaSAA. Kangikaze ngithole ithuba lokuba ngibatshele inkohlakalo engayifica kwaSAA noma ngibachazele okwakwenzeka. “Mina ngigijinyiselwa uNxamalala (Jacob Zuma) “Mina uDuduzile ozalwa kwaMemela kangikaze ngintshontshe lutho. Kangikaze ngidle nesenti likahulumeni,”  kusho uNkk Myeni. Ijaji lithe liyamuzwa ngoba liyasiqonda isiZulu kodwa akekho ufakazi ngoba bebazi ukuthi ufakaza ngesiNgisi. “Kanginankinga ngizosikhuluma isiNgisi kodwa singihlasimulisa umzimba, ngoba libukelwa phansi ulimu lwethu nokuthi abantu abaningi bagcina bengezwa ukuthi ngithini. Ngizosikhuluma sona isiNgisi ngoba ohola ubufakaz akasazi isiZulu,” kusho uNkk Myeni. UZondo uthe uzocela abhale esinye isitatimende sakhe ngesiZulu uma eseqede ukufakaza. “Sihlalo, ungathuki uma ngisho lokhu, ngikugqamisile ngaphambi kokuba ngizofakaza ukuthi kuyishwa ukuthi siyikha phezulu indaba yakwa-Eskom eyaholela ekutheni uMnuz Tsotsi ahlangane nami kuqala. Okumqoka wukuthi uTsotsi ngahlangana naye kanjani. Akazange akusho yena lokho. UTsotsi kwakungamele adukise ikhomishini ngoba wazama ukuya komunye umuntu ukuze amhlanganise noZuma, wahluleka. Isizathu sokuhlangana noZuma yingoba wayexoshwa ukuba ngusihlalo webhodi lakwa-Eskom. Waya komunye wesifazane ecela ukuba ahlanganiswe noZuma. Ngabe sengisiza ngoba nami ngikwenye inkampani kahulumeni. Ngangivele nginezinkinga zami kwa-SAA ukuthi nginake indaba yakwa-Eskom. Ngeke ngikhumbule ukuthi kwathiwani ngqo, kodwa ngibona ukuthi uTsotsi wangisebenzisa ukufeza izinhloso zakhe zenkohlakalo,”  kusho uNkk Myeni. Khonamanjalo uMengameli Cyril Ramaphosa kulindeleke ukuba afakaze ngelizayo kwikhomishini. UZondo umemezele ukuthi uRamaphosa uzofakaza ngoMeyi 31 no-Juni 1 nonyaka. URamaphosa uzobe esengomunye wofakazi bokugcina kwikhomishini. Ikhomishini kubhekwe ukuba iphothule umsebenzi wayo njengoba yayicele ukuqhutshelwa isikhathi sokusebenza kuze kuphele uJuni. 