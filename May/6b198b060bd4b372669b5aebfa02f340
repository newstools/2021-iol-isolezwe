KUBUKEKA sengathi akakaliphonsi ithawula ekuphonseleni inselelo ukuqokwa kweSilo uMisuzulu kaZwelithini, uMntwana uThokozani Zulu. Kuputshuke inkulumo eqoshiwe, okusolwa ukuthi yenziwe nguMntwana uThokozani, lapho edingida amaqhinga okuphonsela inselelo ukuqokwa kweSilo. Kule nkulumo ethunyelelwe Isolezwe lo wesilisa okusolwa ukuthi uMntwana uThokozani, uzwakala enxenxa abantwana basendlunkulu abangahambisani nokuqokwa kweSilo, ukuba bangapheli umoya. Lo wesilisa uzwakala enxenxa bonke labo abahambisana nabo ukuba baphelele lapho bekufihlwa khona uMntwana uSiphiwe Delange eMtubatuba ngempelasonto, ukuze bazodingida ngezinhlelo zabo zokuphonsela inselelo ukuqokwa kweSilo. Kule nkulumo, owesilisa uzwakala ezishaya isifuba ngencwadi yokuphonsela inselelo ukuqokwa kweSilo athi uyayibhala. Uzwakala ezethemba njengoba esola nokuthi undunankulu kaZulu, Inkosi Mangosuthu Buthelezi, usedidikeli ukuthi uzokulwisa kanjani ukuphonselwa inselelo ukuqokwa kweSilo. Kuphinde kuvele ukuthi abantwana abangahambisani nokuqokwa kweSilo, banezinhlelo zokufaka udaba enkantolo kepha bakhethe ukuqala ngokubhala incwadi kuqala njengoba besahlanganisa imali yokuya enkantolo. “Sengiyayiqeda (incwadi) wena weNdlovu. Ngeke sisishiye isikhathi Ndabezitha ngoba ziyime emthumeni. Yingakho noMntwana wakwaPhindangene esethule, ngoba ziyime emthumeni. Ngokucabanga kwami Ndaba iqhinga lethu singalishintsha singayi enkantolo ngoba izimali asikabi nazo, sibhale le ncwadi,” kusho lo wesilisa. Ethintwa Isolezwe, uMntwana uThokozani unqabile ukuphawula. Uyalele iphephandaba ukuba yonke imibuzo elifisa ukuyibuza, liyibuze kumuntu oliputshuzele le nkulumo eqoshiwe. “Ngeke mina ngiphendule ngezinkulumo ezithunyelwe imithombo efihliwe. Anginankinga ukubhekana nanoma ngubani, kepha ngeke ngiphendulane nabantu abazifihlayo.” UMntwana uThokozani uqale ukuba sematheni ngesikhathi kusuka isiphithiphithi emhlanganweni okwafundwa kuwo incwadi yefa  eyashiywa iNdlovukazi Shiyiwe Mantfombi Dlamini Zulu, ephakamisa igama lozongena esihlalweni sobukhosi. Lesi siphithiphithi sasuka emuva kokuba uMntwana uThokozani esukume wacela ukubuza, kanti lesi siphithiphithi saholela ekutheni iSilo siphume ngesamagundwane. NgeSonto uMntwana uThokozani uphinde wenza isithembiso sokuthi usazogeqa amagula ngalesi sigameko, uma sekufike isikhathi. Umbango wesihlalo sobukhosi ukhombise ukushisa ngesonto eledlule njengoba abantwana bakwaKhethomthandayo, uMntwana uNtandoyenkosi noMntwana uNtombizosuthu, bephindele enkantolo ephakeme eMgungundlovu, lapho bebefuna ukuthola isivimbelo sesikhashana esizomisa ukugcotshwa ngokusemthethweni kweSilo. Kulesi sicelo sebesekwa ngelinye lamazinyane kaMdlokombane, uMntwana uNhlanganiso Zulu, waKwaDlamahlahla. Ngesonto eledlule uMntwana uNhlanganiso ufake incwadi efungelwe enkantolo lapho ephonsela inselelo ukuqokwa kweSilo. Emaphepheni okuphendula, uButhelezi uthe akekho ofanelwe yilesi sihlalo ngaphandle kweSilo esisanda kuqokwa. UButhelezi uthe iSilo sakhethwa ngokulandelwa kwamasiko nemithetho elawulwa ukuqokwa kwamakhosi. Inkantolo yaluhlehlisela usuku olungaziwa lolu daba, yanikeza zonke izinhlangothi ezithintekayo umnqamulajuqu wangoJuni 18, ukuba zifake amaphepha okuphendula.