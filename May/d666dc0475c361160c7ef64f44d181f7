KUKHALWA nkalo zonke ngokudlanga kobugebengu bokuhlaselwa,  kuphangwe othisha befundisa ezikoleni KwaZulu-Natal. UMnyango wezeMfundo KwaZulu-Natal uthi ukhathazekile ngoba kubukeka sengathi izikole seziphenduke umhhume wabaphangi, abagebenga othisha nezikole kungabi ndaba zalutho. Umnyango uthi muva nje, izigebengu zimane zizingenele esikoleni ziphange othisha ngaphandle kokuphazamiseka. Okhulumela umnyango, uMnuz Muzi Mahlambi, unxenxe imiphakathi ukuthi ivikele izikole. UMahlambi uthe uNgqongqoshe wezeMfundo UMnuz Kwazi Mshengu, uxoxisana nozakwabo eMnyangweni wezokuPhepha nokuXhumana koMphakathi esifundazweni, uNkk Peggy Nkonyeni ngenhloso yokuqhamuka namaqhinga nezindlela ezizoletha ukuphepha ezikoleni. Unobhala wenyunyana yothisha iSouth African Democratic Tearchers Union (Sadtu) KwaZulu-Natal, uNksz Nomarashiya Caluza, uthe iyinkinga indaba yokwanda kwezigameko zokuhlaselwa nokuphangwa kothisha ezikoleni. Wathi izehlo zilimaza othisha emoyeni nasemqondweni futhi kuthikameza nabafundi abasuke bebukela kwenzeka le migilingwane. “Luyaphazamiseka uhlelo lokufunda nokufundisa uma kwenzeka izigameko ezinje. Umnyango kumele unxenxe imiphakathi ukuba ivikele izikole. Nathi siyiSadtu silwa nodlame nezenzo zobugebengu sisebenzisa umkhankaso wethu onesiqubulo esithi: I Am A School Fan,” kusho uNksz Caluza. UNksz Cyntia Barnes onguNobhala jikelele wenyunyana yothisha, iNational Teachers Union (Natu), uthe ukuze izingane nothisha baphephe umnyango awuqashe onogada abaqeqeshiwe ezikoleni. UNksz Barnes uthe unogada kumele anikezwe izinsiza kusebenza, achazelwe ngemithetho yesikole nokuthi ngubani okumele avunyelwe ukungena ngaphakathi emagcekeni esikole. “Kade sasiwutshela umnyango ukuthi isikole ngasinye asibe nonogada oqeqeshiwe khona ezovikela othisha nezingane ezigebengwini. Uma kuqhubeka kanjena impilo yabo isengcupheni nezingane zingagcina sezinukubezekile,” kusho uNksz Barnes. Ukhuze umnyango wathi awuyeke umkhuba wawo wokuthatha umuntu emgwaqweni umgadise isikole. “Umnyango awusinaki uma sikhuluma izinto ngoba uthi sifuna kulalelwe thina. Kwesinye isikhathi uthi efundisa uthisha kube nomuntu odlula ngendlela amchaphe ngenhlamba emehlisa isithunzi. Sekukubi manje ngoba bangenelwa esikoleni baphangwe nesikole,” kusho uNksz Barnes 