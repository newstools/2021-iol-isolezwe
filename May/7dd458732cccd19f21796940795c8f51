KUCACILE ukuthi ziyaqonga izinkinga ze-ANC ngesikhathi kuxoshwa uNobhala-Jikelele we-ANC, uMnuz Ace Magashule, emhlanganweni wesigungu esiphezulu oqale izolo. UMagashule akaxoshwanga yedwa ulandelwe wu-Advocate Bongani Bongo oyiLungu lePhalamende nobhekene namacala enkohlakalo ethinta umhlaba. I-ANC inomhlangano oyisipesheli ewubizile ukuxoxa izindaba ezisematheni ezithinta inhlangano. Kusebenza ezobuchwepheshe ukuthamela umhlangano njengoba kugwenywa ukusabalala kweCovid-19. Isiteshi sethelevishini iSABC sibike ngokuxoshwa kukaMagashule. UMagashule ubezama ukungena ngenkani emhlanganweni nakuba kwaziwa ukuthi umisiwe esikhundleni sakhe emuva kokugoloza ukushenxa. Esikhundleni sokushenxa yena uthumele uMnuz Cyril Ramaphosa incwadi yokummisa naye. I-ANC yashaya umthetho othi bonke ababhekene namacala abucayi nathinta inkohlakalo, kufanele bashenxe ezikhundleni kuze kuphele amacala abo. UMagashule ubhekene namacala enkohlakalo, asukela ngesikhathi esawundunakulu waseFree State. Kusolwa ukuthi kwaba nemali eyadliwa ngesikhathi kushintshwa uphahla lwezindlu oluyitsheboya. UMagashule ukhala ngokuthi kayikho emthethweni indaba yokumiswa kwakhe ngoba akanacala. Ukushenxiswa kwabantu i-ANC ithi ikwenza ngenhloso yokugeza igama lenhlangano. Umhlangano okuxoshwe kuwo uMagashule uqale izolo, kulindeleke ukuthi uphele kusasa. Wumhlangano obhekwe ngabomvu ngoba i-ANC ibhekene nesikhathi esinzima. Kwabashenxile kusavele uMnuz Mike Mabuyakhulu oyiPhini likaSihlalo we-ANC KwaZulu-Natal, ozishenxele yena esikhundleni sakhe, nabaholi bale nhlangano abathathu eNorth West.