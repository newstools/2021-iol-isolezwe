UMNDENI wamalungu amabili amuka emfuleni uThukela, eNkandla ngenkathi bekhuculula ibhuloho lakule ndawo ngoFebhuwari 12, uthi usunqume ukwenza usiko lokuyowalanda lapho aminza khona. Lo mndeni okhala ngokuthi sekuphele izinyanga uthungatha isidumbu sikaMnuz Hlosimpi (62 ) nesikaLwandle Magwaza (8), uthi uthathe lesi sinqumo ngoba awusenalo ithemba lokuthi ziyoke zitholakale izidumbu zabo. UMnuz S’dumo Magwaza oyilungu lomndeni, uthe ngemuva kwesitatimende abasikhipha njengomndeni bekhala ngokuyekelelwa ngamaphoyisa, babone kungcono ukuthi balandele usiko lwabo ukuze bakhulule amalungu abo aminza. “Akukaze nje kwenzeke lutho ngemuva kwesitatimende sethu. Amaphoyisa awasazisi ukuthi akuphi nophenyo. Uma kuwukuthi kukhona akwenzayo mayelana nokuminza kwamalungu omndeni wethu, kuyacaca ukuthi axhumana wodwa ngoba thina sisalokhu silindile kodwa lutho ukuthola ukuthi kwenzekani. Yingakho sithathe isinqumo sokuthi siwalande emfuleni aminza kuwo,” kusho uMagwaza. Uthe lo msebenzi bahlele ukuwenza ngoMeyi 29. Okhulumela amaphoyisa KwaZulu-Natal uCaptain Nqobile Gwala, uthe:“ Kunezicubu zomzimba ezatholakala ngoMashi. Amaphoyisa asalinde imiphumela  yolibofuzo futhi asaqhubeka nokuhlola endaweni okwenzeka kuyo isigameko.” Isolezwe labika ngalolu daba lapho umzukulu nomkhulu babehlangene namanye amalungu omphakathi ayekhuculula imfucuza kadoti ebhulohweni iNdondondwane, eliphakathi kwaseKranskop naseNkandla. ULwandle wezwakala esekhala efuna usizo waze wabonakala esengezansi komfula emuka. UMagwaza kubikwa ukuthi wagxumela emanzini wabamba uLwandle kodwa bagcina bemuka bobabili. 