SIMPHIWE NGUBANE SISHAQISE umphakathi waseMpola, eMariannhill, isigameko sokudutshulwa kubulawe umnikazi wesitolo kwathi inkosikazi yakhe nengane balimala kanzima ngoLwesithathu ntambama. Kushone uMnuz Muziwoxolo Dikela (47), odabuka eMount Fletcher, inkosikazi (42) nengane yentombazane eneminyaka emihlanu baphuthunyiswa esibhedlela belimele. Kuthiwa bangenelwe ngamadoda amahlanu abehlome ngezibhamu ezinkulu ngo-5 ntambama angabuza avele avulela ngenhlamvu ebhekise kuwona wonke umuntu obesendlini. Abasolwa kuthiwa bashaye bachitha nesamba semali esingadalulwanga, bashiya kuleli khaya nasesitolo kumapeketwane. Ngemuva kwesigameko kuthiwa lawa madoda awazange abaleke, avele azihambela kancane kwaba sengathi akukho okubi abakwenzile. Abantu bakule ndawo abakhulume neSolezwe, bacela kugodlwe amagama abo, badalule ukuthi bekungesikhona okukuqala kuhlaselwa lo mndeni. Esigamekweni sokuqala kuthiwa izigilamkhuba zafika ezintathakusa zadubula kodwa akekho owalimala. “Lesi sigameko senzeke ngesikhathi wonke umuntu esabhekile kungakahlwa. Bekungelula ukusondela uyolamula umuntu ohlome ngesibhamu ngoba ubungaze uthole amachaphazelo,’’ kusho ilungu lomphakathi. Omunye uthe bekushubile kangangoba uze wafisa sengathi angamane athathe imithwalo yakhe ahambe kule ndawo. Izolo emini ubuvalwe thaqa umuzi kamufi, kulenga ngidi emnyango njengoba kukhona abantu abathe ubungahlanziwe. Kubikwa ukuthi izingane zikamufi ezimbili ezisinde ngokulambisa, zithathwe yizihlobo. Enye yezingane ezisindile kuthiwa ibiyodlala ibhola, enye akuqondakali ukuthi isinde kanjani njengoba beyikhona ngesikhathi sesigameko. Imizamo yokuxhumana namalungu omndeni kamufi ayiphumelelanga ngoba bekukhala ibhungezi, nomakhelwane belandula bethi kabanazo izinombolo zamalungu omndeni oshonelwe. Okhulumela amaphoyisa KwaZulu-Natal, uColonel Thembeka Mbele, usiqinisekisile lesi sigameko, wathi kuvulwe amacala okungelokubulala, awokuzama ukubulala nelokuphanga, aphenywa esiteshini samaphoyisa eMariannhill.  