MBALI KHANYILE UDADEWABO womculi waseThekwini, ukhala ngomfowabo umsola ngokumxosha kubo eChesterville, ekubeni umndeni usematasa nezinhlelo zokungcwaba unina oshonele emzini wendodakazi yakhe endala eNdwedwe, ngoMsombuluko. Umculi uSandile “ Sandy B” Bhengu, kubikwa ukuthi ulwa nomndeni wakhe kuthiwa akayingeni eyokuthi isidumbu sikanina uNkk Duduzile Bhengu (86), siphumele kubo eChesterville, emzini kanina. UNksz Carol Bhengu (43), uthi kuyabamangaza okwenziwa wumfowabo ekubeni beshonelwe ngunina wabo, futhi okumele bamenzele izinhlelo zokumngcwaba. Uthe bebengazi ukuthi abasamukelekile emzini kanina ogadwe nguSandy B. “Sibhekene nenkinga enkulu layikhaya. Kumele sizile kodwa sizithola sesithukwa ngezinhlamba ngoba singavumelani nokuthiwa asikwenze. Asikwazi ukuyongcwaba umama eNdwedwe, ekubeni enomuzi wakhe okungaqhutshwa kuwo inkonzo yakhe yokumvalelisa. Size sanquma ukuya enkantolo ngenhloso yokuthola incwadi egunyaza ukuthi isidumbu sikamama siphumele kwakhe,” kubeka uNksz Bhengu. Eqhuba uthe abafune msindo kodwa balwela ukuthi zingaphazamiseki izinhlelo zokuvalelisa umama wabo. Ngenkathi  ithimba leSolezwe lihambele lo mndeni, likhonjiswe amagumbi amathathu okulala abegcwele izimpahla zikaSandy B, okuthiwa utshele umndeni wakhe ukuthi ungalinge uzithinte. Bekunezinsiza zasestudiyo egumbini elilodwa lokulala, kwamanye amagumbi kunezimpahla zokugqoka nombhede walo mculi. “Sonke silala egumbini lokuphumula, esikhanyise kulo amakhandlela ngoba sibalekela umsindo. Sesibekezelele ukuthi singcwabe umama ngoMgqibelo bese siyahamba,” kuqhuba udadewabo kaSandy B. Ethintwa  lo mculi mayelana nodaba uthe, akathandi ukuphawula ngalo ngoba ubhekene nesimo esinzima sokushonelwa ngunina. “Akukho ukuzwana emndenini kodwa angifuni ukwanda kakhulu ngezinkinga esinazo njengoba ngigxile ekutheni ngizilele umama wami ongasekho emhlabeni,” kubeka uSandy B.