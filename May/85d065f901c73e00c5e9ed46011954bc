IMINDENI ephethwe yintsha yiyona ezobhekelelwa kakhulu uma kuvuleka amathuba omsebenzi ngaphansi kukaMasipala wasoLundi. Lokhu kushiwo yiMeya yalo mkhandlu ngesikhathi yethula isabelomali salo nyaka ngoLwesine ezinkundleni zemidlalo eNhlazatshe. IMeya yasoLundi, uMnuz Wilson Ntshangase, iveze ukuthi emalini abanayo engu-R4.4 million bazobhekelela kakhulu ukudala amathuba omsebenzi entsheni kumasipala abawakhele. “Yize singenawo amafemu endaweni esiyakhele kodwa amathuba omsebenzi avelayo yiwona esihlele ukuthi sifake intsha ikakhulu le ebheke imindeni engenabo abazali. Lokho nje esiyobe sikwenza siyazi ukuthi sobe senza umehluko omkhulu kuleyo mindeni. Kuyasithokozisa ukuba nemali efana nalena esithemba ukuthi izokwenza omkhulu umehluko emindenini eminingi,“ kuchaza uNtshangase. Uveze ukuthi ngeke bagcine ngalokho njengoba behlele ukwakha izakhiwo ezehlukene. “Sizokwakha amahholo angu-12 kulo nyaka omusha wezimali nezinkundla zezemidlalo nokuyinto ezohlomulisa kakhulu umphakathi. Imali encane esiyitholayo okusijabulisayo ukuthi ayiphumi iyosiza eminye imiphakathi ngaphandle kodwa izosiza abantu basoLundi,” kuchaza yena. Kulo mcimbi uNtshangase uphinde wethula yonke imisebenzi abayenzile eminyakeni emihlanu bangena nathe bayaziqhenya kakhulu ngayo. Uthe akujabulela kakhulu ukuthi bazophinde babheke ukufakelwa kukagesi ezindaweni ezihlukene zasemakhaya abangakafiki kuzo kodwa wakugcizelela ukuthi intsha iyona abayibheke kakhulu kulo nyaka. “Okusikhathaza kakhulu ukuthi izibalo zabantu abatheleleka ngegciwane, iCovid19, ziyanda ngakho indawo yasoLundi ingenye abantu abaningi abaziphilisa ngokudayisa ezihambelini eziqhamuka emazweni angaphandle kodwa lokhu okwenzekayo kwenza isimo sibe nzima ngakho kumele singenelele,“ kuphetha yena. Uthe imali ezosebenza ukufeza yonke imisebenzi yomkhandlu onyakeni ka-2021/2022 ingu-R442 736 806. Uphiko lwezokuphepha ohlanganisa ukusebenza kwamaphoyisa kamasipala nezinhlekelele ubekelwe isabelo mali sikaR13 million. Isabelo sokulungiswa kwemigwaqo eyoniwa yizimvula singuR5 million. Ukufakelwa kukagesi nokulungiswa kwemigwaqo yetiyela kubekwe uR117 million Ukufakwa kukagesi ezindaweni zamakhosi kona kubekelwe uR5 million. Uphiko olubhekelele imisebenzi yomphakathi wona unesabelo sika R19million.   