NKOSIKHONA CELE NGEKE zithikamezeke izinhlelo zokugcotshwa ngokomthetho kweSilo esisha, uMisuzulu kaZwelithini. Lokhu kuza ngemuva kokuba ungekho umyalelo omayelana nalolu daba okhishwe yiNkantolo eNkulu yaseMgungundlovu izolo, ngesikhathi kungene icala elafakwa nguNdlunkulu Sibongile Dlamini-Zulu oyinkosikazi yokuqala yeSilo esesabuza, uGoodwill Zwelithini. Kuzokhumbuleka ukuthi uNdlunkulu ufuna ukuthola uhhafu wefa leMbube njengoba ethi washada uhlobo lomshado oluhlanganisa amafa noBhejane. Elinye icala lifakwe ngaBantwana basendlunkulu uNtandeyenkosi noNtombizosuthu Zulu, basola ukuthi kwabanomkokotelo ukusayinwa kwencwadi yefa leSiIo esikhotheme. Ngenxa yalokho bafuna ukuba kume ukugcotshwa kweSilo esisha. Ngesikhathi kungena icala izolo akukho okutheni okwenzekile, kunalokho iJaji Rishi Seegobin, libanqumele umnqamlajuqu bonke abafisa ukufaka izincwadi zokuphikisa abamangali, ngaphambi kukaJuni 18. Isolezwe NgoMgqibelo litholile ukuthi bakhona abafake izincwadi zokuphikisa abaKwakhethomthandayo, kukhona nabasahudula izinyawo. Ngemuva kwalokho ijaji linxuse abeseNdlunkulu ukuba bangagagameli futhi bangaxhamazeli bajahe ukugqigqa izinkantolo. USeegobin uthe ezinye izinkinga zingaxazululwa ngokuxhumana okuhle phakathi kwamalungu omndeni. Ubakhumbuzile ukuthi ukugqigqa enkantolo kumosha imali nesikhathi. Okhulumela iNdlukulu kaZulu, uMntwana uThulani Zulu uthe igcagcele esokeni njengoba kungekho umyalelo omayelana nokugcotshwa kweSilo esisha, okhishwe yiNkantolo eNkulu yaseMgungundlovu. ’’Lokhu kusinikeza igunya lokuba siqhubeke nezinhlelo ebese siziqalile zokugcotshwa kweSilo esisha samaZulu. Akukho nokukodwa okushiwo yiNkantolo ukusivimba kulolu hlelo olumqoka kangaka. Konke sekusezandleni zikahulumeni wesifundazwe saKwaZulu Natal ukuqhubeka nalo msebenzi,’’ kuchaza uZulu. U-Advocate Musa Ntsibande, owengamelele amafa eBambabukhosi elisanda kukhothama, uNdlunkulu uMantfombi Dlamini Zulu, amanye amalungu aseNdlunkulu kaZulu kanye neSilo uMisuZulu uthe njengamanje kubukeka sengathi konke kusemgqeni. Uthe kuzoqhubeka ukugcotshwa kweSilo esisha. “Njengoba kunjena akukho okuzoshintsha. Laba engibamele bazoqhubeka nezinhlelo abese beziqalile,’’ kusho uNtsibande. Ngakolunye uhlangothi u-Advocate Mondli Thusini, ongummeli wabaKwaKhethomthandayo, uthe kungaba ubudedengu obukhulu ukuqhubeka nezinhlelo ezithile ekubeni kusakhona icala elibucayi ngalolu hlobo elisaqhubeka. 