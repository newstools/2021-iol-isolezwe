UFAKAZI owaboshelwa isibhamu esingekho emthethweni esithinteka ecaleni lokusocongwa kukaSihlalo wegatsha le-ANC ngo-Septhemba 2018 obethula ubufakazi eNkantolo yeMantshi ePinetown, utshele inkantolo ukuthi wayesiza umngani wakhe ngenkathi evuma ukusigcina egumbini lakhe lokulala. UMnuz Siphelele Ndlovu obefakaza kule nkantolo ngoMsombuluko ecaleni lokufumbathiswa kwamaphoyisa amabili, uCaptain Khephu Ndlovu weSaps noCaptain Bonginkosi Dlamini woKlebe uR120 000, ukuze kulahleke ubufakazi uthe isibhamu esatholwa ngamaphoyisa egumbini lakhe ngo-2019, wayesinikwe ngumngani wakhe uMnuz Lindokuhle Ndlovu. ULindokuhle uyindodana yenduna, uMnuz Felokwakhe Ndlovu othinteka ecaleni lokubulawa kukaMnuz Thulani Nxumalo. UNxumalo wayenguSihlalo wegatsha le- ANC KwaNdengezi. Uthe umsolwa akachazanga ngesibhamu ngesikhathi emnika sona kodwa wamazisa ukuthi nguyise owasishiya kuye ngaphambi kokuthi aboshwe. “Ngenkathi egasela ekhaya amaphoyisa, afuna isibhamu sikayise kaLindokuhle ( uFelokwakhe). Ngawatshela ukuthi isibhamu esikhona ngesikaLindokuhle. Ngawakhombisa lapho esasisigcine khona,” kubeka ufakazi. Uthe ngesikhathi egcinwe esitokisini waqamba amanga kuFelokwakhe amfica ejele eWestville, wamtshela ukuthi amaphoyisa uwazise ukuthi isibhamu ngesakhe. Ngokusho kwakhe uFelokwakhe wakhombisa ukuyenamela indlela athi waphendula ngayo amaphoyisa. Kube nokuphambana kobufakazi ngesikhathi ummeli kaLindokuhle noFelokwakhe, u- Advocate Mshololo, etshela inkantolo ukuthi ummangalelwa (Lindokuhle), uthi akakaze ajwayelane nhlobo nofakazi (uSiphelele). Uthe ubemazi njengomunye wabafana basendaweni futhi  bungekho ubudlelwane obebubahlanganisile. Ufakazi, utshele inkantolo ukuthi uyakweshwama okushiwo umangalelwa (Lindokuhle) abezitshela ukuthi bebezwana naye njengoba esephika ukuthi bebenobudlelwane. “Intombi yakhe siyaxhumana nayo. Njengoba nowesifazane engizwana naye ebexhumana kakhulu noLindokuhle. Nasekhaya bayazi ngobudlelwano ebesinabo. Kanjalo nakubo,” kucacisa ufakazi. Ngenkathi uMshololo emphonsa imibuzo ufakazi, kuvele kwacaca ukuthi ummangalelwa uyaziqhathulula kuNdlovu (ufakazi). UCaptain Ndlovu  noCaptain Dlamini baboshwa ngo-2020 ngecala lokufumbathiswa isamba semali abayithatha kumsolwa, uFelokwakhe  (induna yaKwaNdengezi ) nonkosikazi wakhe uNkk Sibongile Ndlovu abathinteka  ecaleni lokubulawa kukaNxumalo. Umsolwa wokuqala kuleli cala, uDlamini, uNkk Ndlovu nomyeni wakhe ( uNdlovu) basagcinwe ngaphakathi ezitokisini. Iphoyisa ( uNdlovu) nendodana kamsolwa, uLindokuhle  bangaphandle ngebheyili. Icala lizobuyela kule nkantolo kusasa. Elokubulawa kukaNxumalo kulindeleke ukuthi lihlale  eNkantolo eNkulu, eMgungundlovu ngo- Okthoba 4. UNxumalo owake waba nguSihlalo womkhandlu olwa nobugebengu, iCommunity Policing Forum (CPF) , kuthiwa wadutshulwa ngabantu abangaziwa esegcekeni kwakhe eRockdale, KwaNdengezi ngesikhathi ephuma emhlanganweni we-ANC ngoSepthemba 2018. Kuthiwa ngaphambi kokuthi abulawe, laba abebemfuna bake bazama ukumcuthela kwakhe kodwa bangamthola.