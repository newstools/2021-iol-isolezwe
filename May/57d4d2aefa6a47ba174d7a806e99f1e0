NONTUTHUKO NGUBANE BAYAVEVA abazali bezingane zesikole esiseRichmond ngaphandle kwaseMgungundlovu, ngecala elibhekene nothishanhloko osolwa ngokudlwengulwa uthisha ehhovisi lakhe. Uthishomkhulu oneminyaka engu-35, ogama lakhe ligodliwe ukuvikela umgilwa njengoba besebenza naye, uvele enkantolo eRichmond ngoLwesithathu, ezofaka isicelo sebheyili. Umsolwa uboshwe ngeledlule, wavela okokuqala enkantolo ngoMsombuluko. Isolezwe lithole ngomthombo osondelene necala ukuthi kusukela ngoJulayi 2 ngonyaka odlule, uthishanhloko ubezitika ngocansi nalo thisha emthembisa ukuthi uzomqasha. “Okuvelile ukuthi uthisha oyitoho ubethenjiswa umsebenzi nguthishanhloko. Ubemdlwengula ehhovisi lakhe, aphinde amcele ukuba amthumele izithombe zakhe enqunu,” kusho umthombo. Omunye umthombo ocele ukungadalulwa, uthe abazali nabesikole esithintekayo bayaveva ngemva kokuzwa lezi zinsolo. “Kushaqe wonke umuntu lokhu kwenzekile futhi abazali badiniwe. Bebefika ngamunye, ngamunye esikoleni bezobuza ukuthi kwenzakalani njengoba uthishanhloko engazange abonakale esikoleni selokhu aboshwa,” kusho omunye umthombo ocele ukungadalulwa ngenxa yobucayi becala. Okhulumela amaphoyisa KwaZulu-Natal uCaptain Nqobile Gwala, uliqinisekisile icala lokudlwengula elibhekene nomsolwa. “Kunecala lokudlwengula elivulwe esiteshini esiseRichmond emuva kokuba owesifazane oneminyaka engu-29 eveze ukuthi wadlwengulwa ngoJulayi 2, 2020 umsolwa. Idokodo labe seliyiswa ophikweni oluphenya amacala okuhlukunyezwa ngokocansi e-Plessislaer, ukuze kuphenywe. Umsolwa oneminyaka engu-35 ube eseboshwa. Uvele okokuqala enkantolo ngoMsombuluko,” kusho uCap. Gwala. Icala lahlehliselwa izolo njengoba ubezofaka isicelo sebheyili. Umphumela wecala izolo ubungakatholakali njengoba idokodo lisagcinwe enkantolo. Okhulumela uMnyango wezeMfundo KwaZulu-Natal uMnuz Sihle Mlotshwa, uthe bebengenalo ulwazi ngalesi sigameko kodwa bazolandelela. “Besingazi ngalesi sigameko. Sisazobheka imininingwane ngokwenzekile bese siphawula ngokugcwele,” kusho uMlotshwa. Isolezwe lithinte umgilwa kulolu daba, ucingo lakhe beluvaliwe. Imizamo yokuthola isigungo sabazali kulesi sikole esithintekayo ukuba siphawule ayizange iphumelele. 