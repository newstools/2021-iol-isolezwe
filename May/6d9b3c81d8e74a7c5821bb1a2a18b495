IZOBA ngoJulayi impelasonto yokugcina yokubhalisela ukuvota okhethweni lohulumeni basekhaya ngo-Okthoba. Ikhomishini eyengamele ukhetho kuleli imemezele ukuthi ngoJulayi 17 no-18 2021, kuzoba yimpelasonto yokugcina yokubhalisela ukuvota. Okhulumela ikhomishini uNkk Kate Bapela, uthe ngale mpelasonto zonke izikhungo ezingu-23 146 zizobe zivuliwe kusukela ngo-8 kuya ku-5 ntambama. Uthe abavoti bazokwazi ukuyobheka imininingwane yabo. “Sizophuma sigqugquzele abantu ukuthi baphume bayovota okhethweni lwango-Okthoba 27. Impelasonto yangoJulayi iyona kuphela abavoti abazokwazi ukubhalisela ngayo ukuvota, nokubheka eminye imininingwane. Kodwa abantu bangaqhubeka baye emahhovisi ekhomishini beyobhalisa kuze kube usuku lokhetho lufakwa emqulwini kahulumeni,”  kusho uNkk Bapela. Uthe abavoti bangakwazi ukushintsha imininingwane yabo ngohlelo lokubheka kwi-website yekhomishini okuwuhlelo olwaqala ngo-2018, olusize ababalelwa ku-350 000. Ukuze ukwazi ukubhalisela ukuvota kumele ube neminyaka engu-16, ube nomazisi wakuleli. Abazovakashela eziteshini bayanxuswa ukuthi bagqoke izifonyo, kanti abafuna ukuphatha awabo amapeni bazovunyelwa.