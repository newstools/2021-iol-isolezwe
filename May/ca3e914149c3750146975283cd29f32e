AMANYE amagatsha e-ANC eThekwini aphumele obala athi ayofa lapho kufa khona owayenguMengameli we-ANC nezwe, uMnuz Jacob Zuma, noNobhala-Jikelele wale nhlangano osamisiwe, uMnuz Ace Magashule. Lokhu akusho izolo esithangamini sabezindaba eThekwini, ephumela obala ngokweseka laba baholi. La magatsha athe ayakuqonda kahle ukuthi kunezinkinga ezenza inhlangano ihlukane phakathi kodwa wona aseka uZuma noMagashule kukho konke. Esitatimendeni esithunyelwe abezindaba, aqale ngokuthi: “Singamagatsha e-ANC eThekwini sikhathazekile kakhulu ngokwenzeka kuleli qembu nangendlela izindaba zombutho eziphethwe ngayo yi-National Executive Committee (NEC) ye-ANC.” UMnuz Ntando Khuzwayo, okhulumela la magatsha, uthe:“Siyi-ANC eThekwini sithi makubuyiswe uMagashule ngokushesha esikhundleni sakhe. Uma kuxoshwa umuntu kumele kulandelwe imithetho hhayi uvele ummise nje, futhi kusetshenziswe indlela enokuchema. Inhlangano ezimisele ngomsebenzi wayo ngeke yenze kanjena. Lesi senzo sinobungane futhi sisenza inhlekisa.” UKhuzwayo uthe uZuma bazomeseka kuze kube sekugcineni njengoba ebhekene necala ngodaba lokunqaba ukuyofakaza kwikhomishini ephenya ngokulawulwa kombuso yidlanzana, eholwa yiJaji Raymond Zondo. “Ukuboshwa kwakhe kungakaphothulwa udaba lwenkantolo ngabe akubona ubulungiswa. Sizomvikela, uma kufanele sizocela usizo kwabanye ozakwethu ezwenikazi i-Afrika, siyokwenza lokho. Kumanje siyahlangana ukuze simvikele.” UKhuzwayo uthe baphoxekile futhi abahambisani nezinto ezenziwe yiNEC wathi kumele ihlakazwe. Phakathi kwezinto athe kumele i-ANC izilungise yimfundo yamahhala ezikhungweni zemfundo ephakeme. Kwenzeka lokhu nje uMagashule nelungu lephalamende, uMnuz Bongani Bongo, bakhishwe ngesankahlu emhlanganweni weNEC. Kulo mhlangano kuthiwa kukhona ababone ukuthi uMagashule noBongo bayingxenye yalo mhlangano, bathi mabakhishwe. Kuthiwa bakhishiwe kanti imibiko yabezindaba ithi ikhadi lokungena likaMagashule ekomkhulu le-ANC, eLuthuli House, alisasebenzi njengoba emisiwe. Khonamanjalo i-ANC igxeke ukuputshuka kwezinto ezisuke zidingidwa emhlanganweni wale nhlangano. Lokhu kulandela ukuthi kuputshuke inkulumo kalowo owayenguMengameli wezwe, uMnuz Thabo Mbeki, ethi i-ANC isifana nento efayo. Okhulumela i-ANC, uMnuz Pule Mabe, ugxeke labo abaqhubeka nalo mkhuba wokuthi bapotshozele umphakathi izinto ezisuke zixoxwa kulo mhlangano. Uthe bakhathazekile ngalokhu, wathi abenza lokhu bafuna ukuhlukanisa phakathi inhlangano. “Labo abayotholakala beputshukisa izinto ze-ANC bazothathelwa izinyathelo. Ithimba lezomthetho le-ANC liyayibheka lento yokuputshukiswa kwezinto ezingamele ziphumele emphakathini.”    