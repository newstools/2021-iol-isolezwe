OWAYENGUNGQONGQOSHE wezaseKhaya uMnuz Malusi Gigaba uthi kungamampunge ukuthi kwakuyimali yokiziphilisa uR3 000 ayewukalele uNksz Norma Mngoma ekhadini ayemnike lona. UGigaba uveze lokhu ngesikhathi eqhubeka nokuphendula imibuzo yeKhomishini ephenya ngokuLawulwa koMbuso yiDlanzana. Indaba yekhadi ubuzwa ngayo nje kulandela ubufakazi obethulwa nguNorma kwikhomishini, eveza ukuthi ngesikhathi uGigaba esasondelene nabakwaGupta, wamnikeza ikhadi ayemkalele ukuthi adle uR100 000 kulo ngenyanga. UGigaba wakuchitha lokhu, wathi wayemkalele uR3 000, okuyinto uNorma ayikhahlela ngazo zombili ethi ayikho into angayenza ngalesi samba futhi uGigaba uyakwazi naye lokho. Ephendula lokhu uGigaba namhlanje, uthe uNorma ukhuluma kanje ngoba akasakwazi ukuhlupheka. “UNorma ujwayele impilo ewubukhazikhazi, lapho uR3 000 ubukeka njengemali engathi shu. Kubantu abaningi eNingizimu Afrika uR3 000 yimali eningi kabi. Kulolu daba nje, wayenemali yakhe. Engakwenza ngathi sebenzisa le mali (uR3 000) ukuthenga izinto njengezinto zasendlini uma ngingekho. Uma yena wayezitshela ukuthi yimali engatheni leyo, okusalayo yiyona mali ayeyikalelwe ekhadini, okuyimali abantu abaningi abayifisayo kuleli,” kuchaza uGigaba. UGigaba ngesikhathi ephekwa ngemibuzo kwikhomishini uphinde waveza ukuthi akakaze acelwe ngabakwaGupta ukuthi abalekelele bathole izincwadi zokuhlala kuleli njengezakhamuzi zakuleli. Uthe kungamampunge ukuthi bambhalela becela usizo. Kokunye asolwa ngakho wukusiza udadewabo, kucishwe igama lakhe elibi ngenxa yezikweletu. Uthe akacelanga ukuthi licishwe igama likadadewabo kodwa wacela ukwelulekwa ngezindlela angasuka ngayo ezikweletini, okuyinto agcina eyenzile ngokudayisa izinto zakhe. Uthe wayemlekelela udadewabo ngokumfakela imali nyanga zonke ngesikhathi enenkinga yezimali, kwaze kwaba udayisa inkampani yakhe.