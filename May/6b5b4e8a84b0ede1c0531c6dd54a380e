U-DJ waseThekwini ongumngani omkhulu weSilo uMisuzulu kaZwelithini, omenyezelwe ukuthi usengena esihlalweni seSilo uZwelithini kaBhekuzulu, ugeqa amagula ngobungani babo. USiyabonga Zikode, owaziwa ngoDJ Kotin, uveze uhlangothi olusha ngeSilo uMisuzulu kaZwelithini. Uthi babe ngabangani kusuka ngo-2009 ngesikhathi besahlala eHillcrest. Uthe  kuningi akufundile eSilweni esisha  ngamasiko esiZulu nokusetshenziswa kolimi. Uthe bahlangana eMkhosini waMaganu, esigodlweni sobukhosi bakwaTembe, eMfihlweni ngaseManguzi. “Ungumuntu onenhlonipho futhi onesizotha. Ziningi izinto engizifunde kuyena ebengingazazi zesintu. Mina ngikhule elokishini, okuningi bengingakwazi ngamasiko akwaZulu. “Ngisho ukusebenzisa amagama esiZulu ngendlela eqondile, ngikufundiswe yisona iSilo uMisuzulu kaZwelithini. Ubengichazela ngokusetshenziswa kwemvunulo,  eveza ukuthi kawuvele nje uvunule noma yinini ngoba iyahlonishwa imvunulo. Ngisho nginaye endlunkulu wubengifundisa ukuthi kumele ngiziphathe kanjani uma ngikhona nendlela eqondile yokukhuluma uma ngikhona. Emculweni ukhonze amahubo,” kusho uKotin. Uthe phezu kokuba ebenolwazi ngokuthi iSilo esisha singuMntwana waseNdlunkulu kodwa ubengazitsheli ukuthi nguyena ozongena ezintanjeni  ebezibanjwe nguMdlokombane, njengoba luhlale luyimfihlo ulwazi ngozothatha isihlalo. Naye uthe ubengazi njengoba kuyinto abengakaze akhulume ngayo njengoba kukuningi abebexoxa ngakho kobungani. UKotin uveze ukuthi bebevakashelana neSilo uMisuzulu, esazi ngisho unina.  Nangesikhathi kushone umfowabo weSilo uMisuzulu, uMntwana uLethukuthula nyakenye, uthe wamthumela umyalezo edlulisa amazwi endunduzo ngokushiywa ngumfowabo. Uphethe ngokumchaza njengomuntu olungile, onobubele okhathalele amasiko kaZulu. “Okungichaze kakhulu ngeSilo wukuthi noma sihlale kakhulu eMelika kodwa besingakhohliwe ngamasiko kaZulu kanjalo nolimi,”kubeka uDJ Kotini. Imizamo yokuzwa uvo lweSilo uMisuzulu kayiphumelelanga. 