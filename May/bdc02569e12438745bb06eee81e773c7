UBABAZA isihluku okubulawe ngaso indodakazi yawo umndeni waseMboya, eMkhambathini, eklinywe ngentambo yeteku yafakwa emseleni yase igqitshwa ethuneni elingashoni ngama-blocks nesihlabathi. UMbali Sithole (14), obefunda uGrade 9 eNobhala High, ungcwatshwe ngoMgqibelo enkonzweni ebinomunyu nosizi. Utholwe ngoMsombuluko owedlule wumndeni wakhe nomakhelwane ebebemcinga njengoba ebekade enyamalele. Kuthiwa wayemenyiwe emcimbini wokwemuliswa kwamantombazane amathathu, eyosina ngoMgqibelo wangoMeyi 8. Ntambama ngalolo suku, izingane ayekade ehambe nazo kuthiwa zaqoqana zangena indlela ebheke  emakubo. Kuthiwa wasala ngemuva wathi uzobalandela, okuyilapho agcina khona ukubonakala esadla anhlamvana. Umamncane kaMbali, uNkk Nomonde Sithole, uthe bewumndeni basalinde imiphumela kadokotela ohlole isidumbu ozobacacisela ngokwenzeka kuMbali. UNksz Sithole uthe kwabaxaka ukungabuyi kukaMbali  ekhaya ngosuku lomcimbi ngoba ubesemncane futhi engakaze alale ngaphandle kwasekhaya. “Samthungatha ngoMgqibelo sangamthola nangakusasa, ngeSonto, samcinga wangatholakala. Saze sayobikela amaphoyisa. NgoMsombuluko savuka sayobheka nangasemhosheni, sabuza nabantu bathi bagcina ukumbona eza ngendlela ebheke ekhaya,” kusho uNkk Sithole. Uthe bewumndeni basola sengathi umuntu owambulala wayevele enenhloso yokukwenza lokhu futhi wayemlandela azi nokuthi usemcimbini. Uqhube wathi ngawo uMsombuluko  ngabo-2 ntambama umfana womndeni, oneminyaka engu-10, waqaphela omaka bamateku abagida ndawonye. “Sathi uma silandela izinyawo zaze zasiholela esizeni esinama-blocks, sathi uma sibhekisisa kusona sabona umsele phakathi kuwona kukhona uMbali. Wayegqitshwe ngama-blocks nangesihlabathi,” kusho uNkk Sithole. Kuthiwa uMbali watholakala esegqoke isiketi nobuhlalu kuphela, ivesti namateku kukhunyuliwe. Manje umndeni wakhe uthi uyesaba ngenxa yendlela enesihluku okwabulawa ngayo indodakazi yawo. Amaphoyisa aseBishopstowe aphenya icala lokubulala, bekungakaboshwa muntu. 