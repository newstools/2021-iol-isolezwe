“UMENGAMELI we-ANC akamisiwe, siyiphendulile incwadi kaNobhala jikelele izolo abeyibhekise enhlanganweni. Simazisile ukuthi sisamile isinqumo sobuholi obuphezulu (ngokumiswa kwamalungu asolwa ngenkohlakalo namanye amacala)” Usho kanje okhululema i-ANC kuzwelonke uMnuz Pule Mabe ngoLwesine ekuseni ekhuluma ne-eNCA ecacisa ngesikhundla sikaRamaphosa kulandela incwadi kaMnuz Ace Magashule izolo ebusuku. Encwadini uMagashule uthe ukuphonsela inselelo ukumiswa kwakhe ngoba akukho emthethweni. Ngenxa yalokho kusho ukuthi usenguyena unobhala jikelele wabe esemisa uRamaphosa, esebenzisa isikhundla sakhe. UMabe nokho uthe uMagashule akanawo amandla okumisa uMengameli we-ANC. “Ngaphansi kwesimo akuso unobhala jikelele ngeke akwazi ukushenxisa umengameli wenhlangano. Okokuqala nje ngesikhathi sivuka ngoLwesithathu izincwadi zokumiswa kwababhekene namacala zase zithunyeliwe kubantu abathintekayo. Uhlelo lokushenxa kwamalungu e-ANC luyakucacisa ukuthi kushenxa abantu ababhekene namacala enkantolo. Njengamanje umengameli we-ANC akabhekene nacala enkantolo,” kusho uMabe. UMabe uqhube wathi isinqumo sokumiswa kukamengameli asithathwa ngunobhala jikelele kuphela. Esitatimendeni sakhe uMagashule uthe ulandela umthetho wayo i-ANC ngokumisa uRamaphosa. “Lokhu ngikwenza ngokulandela umthetho (Resolution 8.2), owathathwa engqungqutheleni ka-54 ye-ANC, othi lonke iqabane elisolwa, noma elithinteka kwinkohlakalo kumele liyophendula kwikomiti lezobuqotho noma libhekane nokuqondiswa ubugwegwe. Umthetho esavumelana ngawo ka-8.3 uthi abantu abahluleka ukuchaza okubambekayo komele behle esikhundleni noma bathathelwe izinyathelo.” UMabe uthe bazobhunga ngalolu daba emhlanganweni wabo ngempelasonto.