SEKUQUBUKE inkombankombane ngezinsolo zokuhoxiswa kwamaphoyisa aqapha isigodlo kwaKhangelamankengane kanye neSilo esisanda kumenyezelwa, uMisuzulu kaZwelithini. Umsindo uqubuke emuva kwesitatimende esikhishwe undunankulu kaZulu, Inkosi Mangosuthu Buthelezi, lapho ememezele khona ukuthi amaphoyisa abeqaphe esigodlweni ayalelwe ukuba ahoxe, kanti aqaphe iMbube wona ayalelwe ukuba ahoxe izolo ekuseni. Kulesi sitatimende esikhishwe ngoMgqibelo ebusuku, uButhelezi uthe izizathu ezibekiwe ngokuhoxiswa kwamaphoyisa ukuthi okaBhejane akakagcotshwa ngokusemthethweni, ngakho asikho isidingo sokuthi agadwe. UButhelezi uzwakalise ukukhathazeka ngalokhu, wathi ukuhoxiswa kwamaphoyisa kuzobeka impilo yeSilo engcupheni. i zinsolo zokuhoxiswa kwamaphoyisa ziqhamuke ivele impilo yokaZwelithini ibukeka isengcupheni njengoba aphuma ngesamagundane emhlanganweni  okwafundwa kuwona  incwadi yefa emqoka njengeSilo. Kulo mhlangano wangoLwesihlanu ebusuku, abaqaphi bokaMdlonkombane bamshushumbisa emuva kokuba kusuke isiphithiphithi emhlanganweni. UButhelezi unxuse isizwe ukuba sinikele ngesinganikela ngako ukuze kuqhubeke ukuqashwa kweSilo. “Sisalahlekile ngokuthi yikuphi esingakwenza njengoba silahlwa uhulumeni. Ngiyanxusa ukuba lolu daba lusukunyelwe ukuze kutholwe isisombululo.” Kepha izinsolo zokuthi amaphoyisa asehoxisiwe, zichithiwe amaphoyisa. Okhulumela amaphoyisa uBrigadier Vishnu Naidoo, uthe amaphoyisa asekhona esigodlweni. “Kuyishwa ukuthi lezi zinsolo zokuhoxiswa kwabaqaphi, zitshelwe umphakathi ngaphandle kokuthi kwenziwe imizamo yokuqinisekisa ukuthi ziyiqiniso yini.” UNdunankulu waKwaZulu-Natal uMnuz Sihle Zikalala, naye uzichithile lezi zinsolo. UZikalala uthe uqinisekisiwe uNgqongqoshe wamaPhoyisa uMnuz Bheki Cele, uNgqongqoshe wezokuPhepha kanye nokuXhumaniswa koMphakathi KwaZulu-Natal uNkk Peggy Nkonyeni noKhomishana wamaphoyisa esifundazweni, uLieutenant General Nhlanhla Mkhwanazi, ukuthi amaphoyisa asasiqaphile isigodlo kanye noBayede. “Lezi zinsolo zingamampunge futhi ziyadukisa. Abaqaphile endlunkulu basekhona namanje. Empeleni ziqinisiwe kakhulu ezokuphepha esigodlweni njengoba kukhona nophiko iTactical Response Unit. Asisoze saphazamisa ukuphepha endlunkulu.”  I-ANC ikugxekile ukusabalaliswa kwalezi zinsolo, ethe ziyadukisa. Esitatimendeni uNobhala we-ANC esifundazweni uMnuz Mdumiseni Ntuli, uthe unethemba lokuthi inhloso yokusatshalaliswa kwalezi zinsolo akusiyo imizamo yokuqhatha uhulumeni oholwa i-ANC kanye nendlunkulu. Kuthintwa okhulumela indlunkulu uMntwana Thulani Zulu, uthe akanalo ulwazi oluphelele ngale nkombankombane. “Ngivuke ngalibangisa eGoli, anginalo ulwazi oluphelele.” Imizamo yokuthola ukuphawula kukaButhelezi ayizange iphumelele izolo. Imithombo yeSolezwe endlunkulu ikuqinisekisile ukuthi ukhishiwe umyalelo wokuthi akuhoxiswe amaphoyisa. “Kepha kubuye kwangenelela uCele (ungqongqoshe wamaphoyisa),” kusho omunye umthombo osendlunkulu. Ebuzwa ngalokhu okhulumela uCele uNksz Lirandzu Themba, uthe ngeke esaphawula ngalolu daba ngoba amaphoyisa asephendulile. 