KUFE abayisikhombisa kwalimala inqwaba kutholana phezulu ibhasi neloli elithwala amakhemikhali emgwaqweni uN3, eHidcote, ngaseMooi River, izolo ntambama. Ingozi enyantisayo eyenzeke izolo ntambama kuze kwaba sebusuku abezimo eziphuthumayo nabatakuli bezama ukukhuculula nokuhlenga abantu. Isolezwe lithole ukuthi abayisikhombisa abashe bangqonggqa kule ngozi bebecindezeleke ngaphansi kwebhasi,. Iloli eligqamuke amalangabi elithutha amakhemikhali ayingozi, ngeleWarden Cartage. Umlilo kuthiwa ubhebhetheke, washisa nebhasi elitholane phezulu neloli. Izimoto ebezidlula emgwaqweni kubikwa ukuthi zivalelekile kungahambeki ngenxa yomlilo. Abezicishamlilo kuthiwa bazamile ukuwunqanda umlilo. UMnuz Shawn Herbst, weNetcare 911, uthe ithimba labo liphuthume kule ndawo ngemuva kokuthola umbiko. “Ithimba lethu lifice abantu abane abalimale kanzima. Babalelwa ku-44  abantu ababe nemihuzuko kule ngozi,” kubeka uHerbst. Okhulumela amaphoyisa omgwaqo, uNksz Zinhle Mngomezulu, uthe iloli elishayisane nebhasi belithwele amakhemikhali ayingozi, kwaba nezinye izimoto ezimbili ezibandakanyeke kule ngozi. “Iloli eligqamuke umlilo ngelakwaWardens Cartage. Ibhasi asikakwazi ukubona ukuthi ngeyayiphi inkampani. Abantu abebesebhasini, nomshayeli weloli basindile. Abantu abashonile abayisikhombisa kulengozi, laba kuvele ukuthi bebecindezeleke ngaphansi kwebhasi,” kubeka uNksz Mngomezulu. Kuphoqe ukuba u-N3 uvalwe isikhathi eside ngesikhathi kunomlilo ovutha amalangabi. Abaningi abalimele baphuthunyiswe esibhedlela sase-Estcourt abanye bayiswa kwesiseMgungundlovu. Abaningi bebesimeni esingesihle ezibhedlela.