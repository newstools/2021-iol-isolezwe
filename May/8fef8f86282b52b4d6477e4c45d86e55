UZIBEKELE izinhlelo eziningi afisa ukuzifeza ngesamba asihlomule kwiLotto umshayeli ohlabane ngo-R816, 190.10 wejackpot yeLotto Plus. Lo mshayeli uhlabane ngoLwesithathu ngeledlule kulandela ukuthenga ithikithi leLotto lika-R30 kwesinye sezitolo eRustenburg eNorth West. Lo mlisa ohlala nengoduso nezingane zakhe ezintathu uthi uzothatha ingxenye yemali ayokhokha ekhweni. "Ngihlela ukuyoqedela ilobolo bese ngilondoloza enye imali ezobhekelela imfundo yezingane zami. Ngihlala nengoduso nezingane endlini enamakamelo amane, ngizothatha ingxenye yemali nginwebe umuzi," kusho lo mlisa Ngaphandle kwelobolo ziningi nezinye izinhlelo anazo njengoba efisa ngisho nokungena kwezamabhizinisi. "Nginezinhlelo eziningi zika-2021, ngihlele ukuthenga imoto entsha njengoba ngoNovemba nyakenyeu ngantshontshelwa imoto. Ngifuna nokuqala ibhizinisi lidinga ngibe nemoto ukuze ngizokwazi ukuhlangana namakhasimende," kusho lo mlisa. Isikhulu esiphezulu se-Ithuba uCharmaine Mabuza uthe kuyabajabulisa ukuthi kukhona abantu abakwazi ukubahlomulisa nokushintsha izimpilo zabo ngeLotto.