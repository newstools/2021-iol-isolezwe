KUBATSHAZWA isihluku okubulawe ngaso ikhehla elineminyaka engu-76 elitalajiwe lase lijijwa intamo abaphangi KwaNomahlozi, eNkandla. UMnuz Samuel Shezi, obedume ngoZagila, ungenelwe kwakhe abantu abangaziwa ngo-Ephreli 23, abamtalabhe base bemqhuba ngenduku enqunu bamuyisa esitolo sakhe. Kuthiwa bafika esitolo esibuqamama nomuzi wakhe baqhubeka bamshaya waze washona. Kuthiwa abaphangi babe sebeshaqa imali nempahla esitolo badla phansi. Indodana endala kamufi, uMnuz Mduduzi Shezi, ithe bekungekona okokuqala kugqekezwa isitolo sikayise. Uthe uyise ubehlala yedwa, izingane zakhe ezinhlanu zihanjiswe amatoho ekhaya. “Waqala wagqekezelwa abaphangi bashaqa yonke imali yakhe. Ngobusuku abulawe ngabo, lalina izulu abaphangi bamshaya baze bamnqamula ithambo elixhume ikhanda nomgogodla,” kusho uShezi. Uthe umbiko kadokotela wokuhlolwa kwesidumbu uveze nokuthi ubenembobo ejulile enhlafunweni. Manje umndeni unxusa amaphoyisa ukuba aphuthumise uphenyo lwawo khona kuzoboshwa abasolwa. Unxuse amalungu omphakathi angaba nolwazi ngalolu daba ukuba aludlulisele emaphoyiseni. Okhulumela amaphoyisa uCaptain Nqobile Gwala, uthe kuvulwe icala lokubulala eliphenywa amaphoyisa esiteshi Ekombe. Uthe  ngo-Ephreli 23 ngo-10 ekuseni eNtingwe, kwatholakala isidumbu sowesilisa oneminyaka engu-76 siklinywe ngentambo. Uthe akukho okwathathwa endlini kamufi kodwa uphenyo lwamaphoyisa luyaqhubeka  