ABAHOLI bomdabu, abelaphi bendabuko kanye nabezenkolo bagqugquzele abantu ukuthi bagomele ubhubhane iCorona. Leli khwelo balenze ngesikhathi kwethulwa ngokusemthethweni isigaba sesibili sokusatshalaliswa kwalo mgomo, olwethulwe izolo eMgungundlovu. Isigaba sesibili sokusatshalaliswa kwalo mgomo sibhekelele labo abaneminyaka engaphezu kuka-60 kanye nabanamahlalakhona. Phakathi kwabaholi abaqavile abagomile baphinde banxenxa abantu ukuthi bagome izolo kubalwa u-Archbishop Thabo Makgoba we-Anglican Church of Southern Africa, usihlalo wendlu yabaholi bomdabu KwaZulu-Natal, Inkosi Phathisizwe Chiliza neNkosi Nsikayezwe Zondi eyinkosi yaKwaMpumuza. UNgqongqoshe wezeMpilo, uDkt Zweli Mkhize, uthe uhulumeni uhlose ukuba ugome abantu abangu-6 million ekupheleni kukaJuni. UMkhize uthe nakuba beqale ngezikhungo ezincane ezihlinzeka ngomgomo, zizolokhu zandiswa. “Zonke izikhungo zisiqale kahle isigaba sesibili sokusabalaliswa komgomo. Sifisa ukuthi kuthi kushaya u-Agasti sibe sesinezikhungo ezingu-3 300. “Uhlelo esilusebenzisayo njengamanje wuhlelo lomgomo esilubiza ngePfizer. Awufani nalo obukade siwusebenzisa ekuqaleni ngesikhathi kugonywa abasebenzi bezempilo. Lona umuntu ujova kabili. Sizofike sikujove bese ubuya ubuye emva kwamasonto amathathu uzophinda.” UMkhize uthe ujabule ukuthi lo mgomo wesekwa ngabaholi bezenkolo, abomdabu kanye nabelaphi bendabuko, wanxusa abantu ukuba bangabalaleli labo abathi lo mgomo unezici ezithile. “Umgomo ubalulekile ngoba uzosindisa izimpilo. Wonke umuntu usethubeni lokuthi agome, sicela nize phambili, angabi bikho osalayo.” UMkhize uthe akusilo iqiniso ukuthi umgomo uphuphisa amakhambi esintu. Unxuse abantu ukuthi baqhubeke nokuzivikela noma sebewutholile umgomo. Izaguga ezithole ithuba lokugoma izolo, zizwakalise ukujabula. Izinkumbi zabantu abaneminyaka engaphezu kuka-60, zithutheleke eRoyal Showgrounds ukuzothola umgomo. Omunye wabathole ithuba lokugoma izolo nguNkk Tholwaphi Xulu (77) wakwaMpumuza othe kade alilinda ithuba lokuthola umgomo. “Siyafuna ukuphila siphilele imindeni. Kubalulekile ukuthi sizivikele kuleli gciwane ngoba siyezwa ukuthi abantu bayashona ngenxa yalo. Siyaphela yilesi sifo, nakhu asisenankosi, iSilo uZwelithini sihambe ngenxa yaso lesi sifo,” kusho uNkk Xulu. UMnuz David Mhlongo (81) waseShowe uthe kubalulekile ukuthi wonke umuntu agome. “Abaningi abazange balithole ithuba lokugoma, bathathwa yilo isela (igciwane). Kubalulekile ukuthi labo abambulelekile, uma bethi kufanele sigome, sikulalele lokho,” kusho uMhlongo.