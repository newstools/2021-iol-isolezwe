NKOSIKHONA CELE BADIDEKILE futhi bamangele abazali babafundi baseMzwendoda Secondary School esigodini, saseNzinga, eMpendle njengoba kuxoshwe izingane zabo kulesi sikole ngoba kuthiwa aziyikhokhile imali yama-toilet paper. Isolezwe NgoMgqibelo lithole ukuthi ngesonto eledlule kushubile kulesi sikole ngesikhathi bexoshwa bonke abafundi abangayikhokhile imali. Imali ebifuneka kubafundi Isolezwe NgoMgqibelo lithole ukuthi u-R150. Abazali balaba bantwana abakhulume nentatheli bezifihlile amagama abo, besaba ukuthi abantwana babo bazokhishwa inyumbazana, bebebhodla umlilo besho nokusho ukuthi abakaze bayizwe into enjengalena selokhu kwathi nhlo. Umzali wokuqala ulimise ngesihloko elokuthi kumnengile ukuxoshwa komntwana wakhe. Uthe indlela okwenzeke ngayo imshiye nemibuzo eminingi engenazo izimpendulo. "Mina ngimdala ngingaka angikaze ngizwe kuthiwa kuphoqeleke ukuthi umfundi akhokhiswe imali yama-toilet paper. Angifuni ukuqamba amanga nje ingicasulile kakhulu le nto eyenzeke kumtanami. Esikhundleni sokuba aqhubeke nokufunda uhlezi nami ngenxa yokuthi akanawo u-R150 we-toilet paper,'' usho kanje ezwakala nje ukuthi unengekile. Eqhuba lomzali uthe kuyaxaka ukuthi ngeyani le mali engaka edingeka kubona bengabazali ekubeni lisikole singaphansi kukaSection 21 wezemfundo ogunyaza ukuthi ingabibikho imali ekhokhwa ngabazali babantwana kulesi sikole. Omunye umzali naye okuxoshwe ingane yakhe uthe namanje usabambe ongezansi ngalesi senzo sesikole. Ufunge wagomela wathi ngeke yena abe yisiwula ayikhokhe le mali ekubeni azi kahle komhlophe ukuthi kuyafana nje nokuthi babanjwa inkunzi emini ilanga libalele. Isolezwe NgoMgqibelo lixhumane nothisha omkhulu uMnuz Thabo Tseledi ovumile ukuthi lukhona udaba lwama-tolilet paper. Uthe kwahlalwa phansi emhlanganweni wabazali kubhungwa ngodaba lwama-toilet paper kwavunyelwana ngokuthi abazali abaphonse itshe esivivaneni ukuze kutholakale ama-toilet paper. Ukuphikile kodwa ukuthi abantwana baxoshiwe. Uthe bebengeke balenze lelo phutha lokuthi baxoshwe abantwana ngenxa yama-toilet paper. ''Okuningi lapha esikoleni sikwenza ngokuvumelana. Indaba yama-toilet paper sasixoxe ngayo emhlanganweni wabazali,'' kuchaza yena. Okhulumela uMnyango wezeMfundo KwaZul Natal, uMnuz Kwazi Mthethwa usigxekile kakhulu isenzo salesi sikole. Uthe akuvumelekile nje nhlobo ukuxoshwa kwabafundi bexoshelwa udaba olufuze lolu. Uthe bazolubheka lolu daba baxhumane kahle nesikole ukuze bathole kahle umnyombo walo. Kodwa ugcizelele ukuthi izinto ezimayelana nenhlanzeko okungama-toilet paper, insipho nokunye kumqoka ukuthi kube khona ezikoleni. Kodwa wathi kungaba yichilo uma sekuzoba khona abafundi abaxoshelwa lokho esikoleni.  