UMNYANGO wezoLimo nokuThuthukiswa kwezindawo zasemakhaya KwaZulu-Natal, uthi amaphaphu phansi kubantu besifundazwe ngoba awukafiki umkhuhlane wezinkukhu kuso. Ngeledlule umnyango wezoLimo kuzwelonke umemezele ukuqubuka komkhuhlane wezinkukhu eGauteng naseNorth West. Kuthiwa lo mkhuhlane usuhlasele nezinkukhu zaseWorcester, eWestern Cape. UMnuz Mack Makhathini obhekele ezokuxhumana emnyangweni, uthe okwamanje azikho izinkukhu ezitholakale zine-avian flu kulesi sifundazwe. Kuvela ukuthi umkhuhlane uqubuke emapulazini ezinkukhu amane aseGauteng, nakwelilodwa eNorth West. Uhulumeni waseWestern Cape ucele abalimi ukuthi baqaphele izinkukhu zabo futhi basheshe babike uma zigula. UMnyango wezoLimo nokuThuthukiswa kwezindawo zasemakhaya kuzwelonke nawo ucele abantu ukuthi basheshe basukume uma izinkukhu zabo zigula. Kuthiwe kufanele babikele odokotela bezilwane bakahulumeni (state veterinarian) aseduze nabo ukuze athathe izinyathelo ezifanele. Imininingwane yodokotela bezilwane bakahulumeni itholakala ku-https://www.dalrrd.gov.za/Branches/AgriculturalProduction-Health-Food-Safety/Animal-Health/contacts/provincialveterinary Okwamanje umkhuhlane wezinkukhu awubagulisi abantu. Inyama yenkukhu yakuleli ibisaqhubeka nokudayiswa kwamanye amazwe kodwa iLesotho, imemezele ukuthi ngeke iyamukele inyama yenkukhu evela eGauteng. I-Hong Kong ithe ngeke iyamukele inkukhu namaqanda okuvela ezindaweni ezihlonzwe ngokuthi zinomkhuhlane wezinkukhu eGauteng, North West naseWestern Cape.