UKUSHINTSHA kwezikhathi kwenza kube yinto ejwayelekile ukuthi abantu bagqoke kancane kepha baveze umzimba, ikakhulukazi ezinkundleni zokuxhumana. Yize kunjalo kodwa basekhona abasakubona kuyihlazo ukuba nqunu phambi kwabantu. Izithandani zaseSeraleng eRustenburg, uLinamandla Lepitla (31) noThatayaone Masiane (35) zizidonsele amanzi ngomsele ngokushicilela ekhasini lazo leFacebook, eliqanjwe ngokuthi yiBoitu noBhova. UBoitu noBhova ngamagama abo ezidlaliso, nokuyiwona abadume ngawo. Iningi labalandeli babo kulezi zinkundla lisho ngazwi linye ukuthi laba bafuna ukubukwa kanti abanye bathi badla izidakamizwa. Engxoxweni ekhethekile neSolezwe ngeSonto lezi zithandani ziveze ukuthi, kulo nyaka zizoqeda iminyaka emibili zashada ngokwesintu futhi zinezingane ezintathu, amantombazane amabili nomfana oyedwa. Belandisa ngokuqala kwabo ukuphila ngokuba nqunu (naturists) bathi baqale eminyakeni emithathu edlule ngemva kokuhlale bechitha isikhathi sabo behamba bhusende uma besendlini. “Kwesinye isikhathi besize siphumele emnyango uma sekuyisebusuku ngoba emini besisasaba ukuthi omakhelwane bazothini,” kusho uBhova. Echaza kabanzi uBoitu uthe indlela yokuphila ngokuba nqunu imayelana nokugqugquzela abantu ukuthi bamukele imizimba yabo futhi bamukele nabanye abantu ngendlela abayiyona. “Yize sikhethe le mpilo kodwa asikwazi ukuyiphila ngokuphelele ngenxa yemithetho ekhona kuleli. Empeleni ukuba yi-naturist kusho umuntu obuye angazigqoki izingubo futhi okhonze imvelo,” kusho uBoitu. Uqhube wathi imindeni yabo yayishaqekile ekuqaleni kodwa njengoba sebefundisekile ngale mpilo abasaxwayi kakhulu. “Imindeni yethu yathi uma nje sijabulile futhi sikhululekile ngale mpilo nabo bayaseseka kanti abangani namanje abayizwa kahle, kuze kube ngcono nomakhelwane ngoba bona abakaze basho okubi ngathi,” kusho uBoitu. Sebake bazama nokuhlela umcimbi owawubizwa nge-nudist party kodwa akuhambanga njengohlelo njengoba abantu babezitshela ukuthi kuzokwenziwa ucansi kanti akunjalo. Uthe ngisho emsebenzini wabo njengoba besebenzela inkampani eyodwa, ozakwabo abakhululeki uma bebabona ngoba basola ukuthi sebehanjelwe yingqondo. 