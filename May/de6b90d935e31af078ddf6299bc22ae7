ISICELO esifakwe enkantolo uNobhala Jikelele we-ANC uMnuz Ace Magashule, sokuthi kuchithwe ukumiswa kwakhe kulindeleke ukuba sibe  seqhulwini emhlanganweni wekomiti elibhekele ukusebenza kwansuku zonke kwe-ANC iNational working committee (NWC) namhlanje. UMagashule ucele iNkantolo eNkulu iSouth Gauteng ukuba ibeke eceleni ukumiswa kwakhe. Imithombo ithe i-NWC kulindeleke ukuba ixoxe ukuthi izobhekana kanjani nesinqumo sikaMagashule sokuba izindaba ezisuke zikhulunywe ekomitini zibekwe esidlangaleni enkantolo. “Okukhathaza abaholi ukuthi uMagashule uqoke ukuba izindaba ezikhulunyiwe okubalwa nokuqoshiwe ukuba kube senkantolo njengoba inhlangano isafuna ulwazi lwezomthetho ukuba lusize ekuphenyeni ngokuputshuka kwezinye izingxoxo. Abanye abaholi manje bacabanga ukuthi ukuputshuka kwezingxoxo kwenzeka ngamabomu,” kusho umthombo. I-NWC kubhekwe ukuba ibheke ukuthi izomisa kanjani ngodaba lukaMagashule osanda kubonakala eNkantolo eNkulu yaseMgungundlovu ezokweseka owayengumengameli uMnuz Jacob Zuma. UMagashule wathi bazofika beyiFree State bezokweseka uZuma uma esebuyela enkantolo ngoLwesithathu ngamacala enkohlakalo. Okhulumela i-ANC uMnuz Pule Mabe, akazange atholakale ukuze aphawule ngalolu daba.