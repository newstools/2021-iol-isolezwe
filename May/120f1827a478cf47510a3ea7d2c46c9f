BONISWA MOHALE ISAZI somnotho, uNksz Meshel Muzuva sithi ukudlondlobala kweRandi kusize abantu baseNingizimu Afrika ngoba yikona okuholele ekutheni uphethroli wehle kuleli sonto. UNksz Muzuva ufundisa ezomnotho esikhungweni semfundo ephakeme, iMancosa. Uthi intengo kaphethroli emhlabeni jikelele ibizinzile, kwathi uma iRandi lidlondlobala kwasho ukuthi intengo yawo iyehla kuleli. Ukhumbuze abantu ukuthi yize uphethroli wehla kule nyanga kodwa kusengenzeka noma yini ngoba kuhlale kunoshintsho emnothweni womhlaba, oluthikameza intengo ka-oyela. “Ukudlondlobala kweRandi kubasizile abantu bakuleli ngoba kwehlise intengo kaphethroli. Bazokwazi ukuba nemali yokwenza ezinye izidingo kule nyanga. Siyathemba ukuthi abasebenzisa upharafini bazojabula, ikakhulukazi njengoba sekuqala ubusika,” kusho uNksz Muzuva. UNgqongqoshe wekuMbiwayo nezaMandla, uMnuz Gwede Mantashe umemezele ukuthi kusukela namhlanje izokwehla intengo kaphethroli, ekadizili nekapharafini. Ubalule ukuthi intengo yalokhu iyehla noma inyuke inyanga nenyanga ngenxa yezizathu eziningi, abale kuzo intengo ka-oyela ongahluziwe, yizindleko zokuletha u-oyela ngomkhumbi nokunye. Uveze ukuthi umphongolo ka-oyela ongahluziwe wehlile usuka kwi-USD 65.14 waya kwi-USD 64.16. IRandi nalo liye ladlondlobala lisuka kuR14.95 liya kuR14.22 uma liqhathaniswa ne-USD. Lokhu kuholele ekutheni ilitha likaphethroli lehle ngo-9 cents, elikadizili i-sulphur 0.05% ngo-31 cents bese elikadizili isulphur 0.005% lehle ngo-30 cents, elikapharafini ngo-23 cents. Ikhilo legesi lona lehle ngo 172 cents. UNksz Muzuva uthe abantu kufanele bathi bejabulela ukwehla kukaphethroli babe bekhumbula ukuthi unganyuka noma kunini, uma kuba noshintsho ezimakethe zomhlaba noma kuntenga iRandi nangenxa yezinye izizathu. 