NKOSIKHONA CELE ZINGASE zibuyele emuva  izinkomo okulotsholwe ngazo, okusolakala ukuthi bekungezokwebiwa. Ngokuthola kweSolezwe ngoMgqibelo  kusolwa ukuthi uMnuz Nathi Gwala wasesigodini saseNguga eMpendle, onguthisha eSiyazama High School, ulobole intombi yakhe ngezinkomo zokwebiwa. Phakathi kwezinkomo alobole ngazo kuthiwa kukhona nekaMnuz Msizi Taylor wasesigodini saseQhutshini khona eMpendle, onguthisha eMazwendoda High School. Lokhu sekuholele ekutheni bobabili labo thisha babebhekane ngeziqu zamehlo. Kuthiwa izinkomo uthisha wazithenga kubafana abebehambe bezidayisa bezebile. “Wubengazi ngempela ukuthi lezi zinkomo adayiselwa zona zebiwe. Ngicabanga ukuthi ukhethe ukuzithenga ngoba wubevele esezinhlelweni zokuthi alobole intombi yakhe,” kuchaza umthombo. Uvele wabhoka ngolaka uTaylor ngesikhathi ethintwa yiSolezwe ngoMgqibelo  mayelana nalolu daba. Ubuze intatheli ukuthi iluthole kanjani udaba. Wayalela intatheli ukuba iphume iphele odabeni ngoba kayihlangene nalo. “Mina kangithandi ukushayelwa ucingo ngumuntu ozokhuluma izindaba ezingahlangene naye. Ungasho nje ngempela ukuthi wena wungubani futhi ungenaphi kulolu daba? Ungaphinde ungishayele ucingo ungikhulumele umbhedo mina,” usho kanje evala ucingo. Kuthiwa indlela olubucayi ngayo udaba, seluze lwafinyelela nasemkhandlwini wenkosi uSimphiwe Zuma, ehola isizwe saKwaNxamalala. Kuthiwa umkhandlu namanje uyalubhunga ukuze kugcine kutholakale isixazululo sakhona. Kodwa kuthiwa maningi amathuba okuthi izinkomo zamalobolo zibuyele emuva. NoMnuz Taylor abuyiselwe eyakhe. UGwala, osolwa ngokulobola ngezinkomo zokwebiwa, umane wacasuka uma intatheli imbuza ngalolu daba. “Ngubani okutshele ngale ndaba? Uhlanganaphi nalo? Ukuthi uyintatheli akuchazi ukuthi usunguNkulunkulu, okumele angene zonke izindaba zabantu. Hlukana nami phansi,’’ ephendula ngokunengeka. UMnuz Tallman Zuma, obhekele ukwebiwa kwemfuyo yasemakhaya futhi osemkhandlwini wenkosi yendawo, uvumile ukuthi lukhona lolu daba olubhungwayo. “Lolu akulona udaba okulula nje ukukhuluma ngalo. Kodwa engingakuqinisekisa ukuthi uMkhandlu uyalubhunga futhi luzoba nesiphetho,’’ kuchaza uMnuz Zuma. NeNduna yeNkosi, uNkk MF Sithole uthe lolu daba bazokwenza ngakho konke okusemandleni abo ukuqinisekisa ukuthi luyaxazululeka ngendlela efanele. Uthe udaba uma selusezithebeni zeNkosi luye luxazululwe ngobuhlakani. 