OWAYENGUMENGAMELI, uMnuz Jacob Zuma, ukhuze abalandeli bakhe abahhewule abaholi be-ANC KwaZulu-Natal. Usihlalo nonobhala we-ANC esifundazweni, uMnuz Sihle Zikalala noMnuz Mdumiseni Ntuli, bahhewulwe abebezokweseka uZuma enkantolo ephakeme eMgungundlovu izolo. Izinkumbi ebezizokweseka uZuma ngaphandle kwenkantolo, zithe azibadle zibafele la baholi ngesikhathi bethatha umbhobho wokukhuluma, ngenhloso yokuzwakalisa ukweseka kwabo uZuma. Abalandeli bakaZuma, iningi labo ebeligqoke izikibha ze-ANC, bavele bashwiba izandla emoyeni, bekhombisa ukuthi bacela kushintshwe umuntu okhulumayo ngesikhathi kukhuluma laba baholi. Abalandeli bebezwakala bebabiza  ngamaxoki, bebabuza ukuthi bebekuphi sonke lesikhathi. Bekungasajwayelekile ukuthi abaholi be-ANC baphume ngobuningi ukuyokweseka uZuma uma evele enkantolo. Kuhluleke ngisho uNtuli esezama ukukhuza abebebanga umsindo ngesikhathi ekhuluma, kepha bamtshela emehlweni ukuthi bona bafuna unobhala jikelele we-ANC osamisiwe, uMnuz Ace Magashule. Ngesikhathi uZuma ekhuluma nabalandeli bakhe, unxuse ukuba kungabi khona abakhishwa inyumbazana. UZuma uthe ukukhiswa inyumbazana kwabaholi abathile kwehlisa isithunzi se-ANC futhi kujabulisa “izitha”. UZuma unxuse abalandeli bakhe ukuba bazikhulume ngaphakathi kwi-ANC izinto abangajabule ngazo. “Mina ngiyaye ngijabule uma nginibona nibaningi kanje ngoba ngiyaye ngibone ukuthi angingedwa. Kodwa ke uma umuntu engase athi angisayi ecaleni likaZuma ngoba ngizokwenziwa lokhu nalokhu, unginciphisela abantu abazongeseka. “Ziyeza izikhathi zokuthi sitshelane esifuna ukutshelana kona. Kodwa ngoba lana size ngokuzokweseka uZuma, ngicela senze lokho esizokwenza.” Ekhuluma, uZikalala uthe sekuphele iminyaka engu-15 beseka uZuma. Uthe abasoze bamyeka uZuma ahambe yedwa uma eze enkantolo. UNtuli  uthe akusilo iqiniso ukuthi bake balaxaza uZuma. “Akukaze kube khona isikhathi lapho esike sathatha khona isinqumo sokuthi ngeke simeseke uZuma. Njalo uma eze ecaleni, uma engekho usihlalo nami ngingekho, siyaye sithumele ilungu lesigungu esiphezulu esifundazweni ukuba lizosimela. Abantu abebesihhewula, bakhuluma into abangayazi. Bayidlanzana nje elithunyiwe.”