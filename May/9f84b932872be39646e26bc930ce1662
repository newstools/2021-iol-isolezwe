NONTUTHUKO NGUBANE AMAPHOYISA athungatha ongaba nolwazi ngamathambo okukholakala ukuthi awomuntu atholwe ePeacevalley ePhase 3 ngase-Edendale, eMgungundlovu ngoLwesine. Isolezwe lithole ukuthi ngoLwesithathu ntambama, umelusi wabona okusolisayo okungathi amathambo, kwabizwa amaphoyisa. Ngenxa yokuthi kwase kuhlwile kungabonakali kahle amaphoyisa abuye  izolo kule ndawo. Kuthiwa kutholwe amathambo egcwele yonke indawo, kwambiwa kwatholwa namanye esethuneni elingashoni. Akwaziwa ukuthi awomuntu wesilisa noma owesifazane. Kusazohlolwa bese kuvela ulwazi olugcwele. Isolezwe lithole ngomthombo walo osondelene nalolu daba ukuthi amalungu omphakathi athukile ngala mathambo atholakele. “Umphakathi ubumi izixongololo ubuzana ukuthi ngabe akabani amathambo. Okwenza kube nzima ukuthi akwaziwa noma umuntu wendawo noma umuntu owalahlwa abathize kule ndawo. Umphakathi uthukile  ngokubonile,” kusho umthombo. Okhulumela amaphoyisa KwaZulu-Natal u-Colonel Thembeka Mbele, uthe: “Amaphoyisa asePlessislaer avule idokodo kulandela ukutholwa kwamathambo okukholakala ukuthi awomuntu ePeacevalley ePhase 3 ekuseni namhlanhle (izolo). Uphiko lwamaphoyisa olutakulayo lubikelwe ngokuthize okutholwe kule ndawo ngoLwesithathu. Lube seluya kuyona  namhlanje (izolo), bathole amanye amathambo ethuneni elingashoni. Uphenyo lwamaphoyisa lusaqhubeka,” kusho uCol.Mbele. Khonamanjalo, uthishanhloko wasesikoleni saseRichmond, ngaphandle kwaseMgungundlovu, obhekene necala lokudlwengula uthisha unikezwe ibheyili ka-R2000. Icala lihlehliselwe uJuni 29 nonyaka. Umsolwa uzobe esayina njalo esiteshini esiseHilton. Isolezwe libike ngalesi sigameko izolo. Uthishanhlolo ubevele enkantolo yaseRichmond. Usolwa ngokudlwengula uthisha oneminyaka engu-29. Ngokwezinsolo kuthiwa wathembisa uthisha ukumqasha ngokugcwele kulesi sikole, wabe esemdlwengula esehhovisi lakhe. 