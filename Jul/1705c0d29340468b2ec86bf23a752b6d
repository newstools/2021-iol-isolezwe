IKWELETA omasipala imali yama-rates nezidingo enguR2.4 billion iminyango kahulumeni KwaZulu-Natal. Lokhu kuvezwe nguMnuz Chris Pappas we-DA empendulweni ebivela kumgcinimafa wesifundazwe. Kule mpendulo kuvele ukuthi iminyango ekweleta imali enkulu owezemiSebenzi yoMphakathi okweleta uR708.4 million, owezeMfundo okweleta uR378.7 million, Ingonyama Trust ekweleta uR340.8 million, owezokuHlaliswa kwaBantu okweleta uR16.5 million nowezokuThutha okweleta uR14.6 million. Eminye iminyango ekweletayo owezemiSebenzi yoMphakathi kuzwelonke okweleta uR206.6 million. UPappas uthe okukhathazayo ukuthi omasipala sebeze benza izinhlelo zokuqoqa izikweletu emphakathini ekubeni uhulumeni ekweleta imali eningi. Uqhube wathi omasipala abaningi bayawa ngenxa yokuthi abakwazi ukuhambisa izidingo ngenxa yokuthi bayakweletwa. “Ukuhluleka kukahulumeni ukukhokhela izidingo yikhona okwandisa le nkinga. Abantu bakulesi sifundazwe abakwazi ukukhokhela uhulumeni izikweletu ozenze wona, ngakho iminyango ekweletayo kumele ivele phambi kwekomiti lezokuBusa ngokuBambisana nezindaba zomdabu esiShayamthetho.” Uthe kumele kube nezindlela zokuqoqa lezi zikweletu. Inhlangano yomasipala iSalga, ithe kunethimba elaqokwa nguNdunankulu uMnuz Sihle Zikalala, elaliholwa nguMnuz Ravi Pillay, elalisiza ekutheni iminyango kahulumeni ikhokhe izikweletu. Inxuse ukuthi leli thimba livuselelwe njengoba sikhula isikweletu seminyango kahulumeni. Le nhlangano ithe ikhathazekile ngokuthi labo abakweleta imali enkulu bayahluleka ukumelana nezinhlelo abasuke bezenzile zokukhokha. “Uma wenze isibophezelo sokukhokha bese uyahluleka, lokho kungenza ukuthi ungazitholi izinsiza komasipala. Sinxusa izimenenja zomasipala ukuthi zisebenzise imigomo ebekiwe yezikweletu,” kusho iSalga.