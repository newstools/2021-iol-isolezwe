UNGQONQOSHE wamaphoyisa kuleli uMnuz Bheki Cele usedalule ukuthi ngokwemibiko eqinisekisiwe, balinganiselwa  ku-100 abantu abebehlome ngezibhamu bephakathi kwezinkumbi zabalandeli bawowayengumengameli wezwe uMnuz Jacob Zuma eNkandla, izolo. UCele ukusho lokhu ngesikhathi ebuzwa intatheli ngeqhaza lamaphoyisa ekuqapheni isimo ngokuphulwa komgomo weCovid 19  wokuhlangana kwabantu abaningi okubonakale eNkandla. “Ngithanda ukuhalalisela amaphoyisa ngendlela asingathe ngayo udaba lwaseNkandla. Amaphoyisa abenalo ulwazi lokuthi azochukuluzwa, njengoba kube khona abadubula emoyeni . “Bekunezingane nabantu besifazane, ngakho amaphoyisa kudingeke ahudule izinyawo.  Kungcono ukugxekwa nokuthukelwa lokho, kunokuthi kuchitheke igazi.  Sifunde lukhulu ngodaba lwaseMarikana,” kusho uCele. Uveze ukuthi ngolwazi olukhona abebephethe izibhamu bebeqhamuka emahostela nasezingxenyeni ezehlukene KwaZulu-Natal. Uthe bekunamakhamera amaphoyisa angu-20 abesetshenziswa ukuqapha isimo azosetshenziswa kanye nama-video aqoshwe ngabezindaba ukubopha bonke abathintekayo  Uthe kujutshwe ithimba labaphenyi elengeziwe ukuphenya lolu daba, wathi kuyabathokozisa ukuthi bazolusebenza ngaphandle kokuchitheka kwegazi. “Umsebenzi wamaphoyisa ukuphoqa ukulandelwa komthetho, kodwa okunye ukuqinisekisa ukuvikela izakhamizi zakuleli.  Bekuzoba wubudedengu njengoba bese lutholakele ulwazi ngababehlomile, abebengadubule bebhekise emaphoyiseni, obekuzothi  uma ephendula kulimale nabanye abantu ngoba inhlamvu ayinawo amehlo okubona ukuthi lo owesifazane, lo ingane.  Sizobabopha abaphule umthetho, ukuthi ababoshwanga ngosuku lwesigameko akusho ukuthi ngeke baboshwe,” kuqhuba uCele.