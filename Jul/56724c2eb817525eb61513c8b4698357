INHLANGANISELA yamasosha ayelwela inkululeko ifuna kukhululwe owayengumengameli wezwe, uJacob Zuma, ejele eMtshezi. Kwenzeka lokhu nje namuhla iNkantolo yoMthethosisekelo izolalela isicelo sikaZuma sokuba kuguqulwe isigwebo sakhe sezinyanga ezingu-15. NeKhomishini  kaZondo ifake awayo amaphepha khona enkantolo aphikisa ukuthi kuguqulwe isigwebo esanikwa uZuma. ILiberation Struggle War Veterans, efaka phakathi amasosha oMkhonto weSizwe, APLA, ne-AZANLA isola amajaji ngokuthi achemile, ahlanekezela umthetho okuyisenzo ethi saholela ekutheni uZuma agcine engaphakathi. UMnuz Lwazi Mzobe, ongumxhumanisi wale nhlangano kuzwelonke, uthe bayameseka uZuma futhi bayazi ukuthi akuyona into elula abhekene nayo. “Usekhulile futhi wayengumengameli wezwe, engumholi wamasosha ayelwela inkululeko njengoba esenziwa umuntu omubi kangaka ezweni. Sibona ukuboshwa kukaZuma kuhloswe ngakho ukugqiba izinselelo ezibhekene nezwe manje,” kusho uMzobe. Ukhale ngesibalo esiphezulu sabantu abangasebenzi, ububha nokungalingani kwabantu, athe ukuboshwa kukaZuma ngeke kulisize ngalutho izwe. Uthe kabangene embangweni wezepolitiki okhona kodwa okwenzekayo kuyabathinta nabo beyizakhamuzi. Bathi kwakungamele inkantolo igwebe uZuma kodwa udaba lwakhe kwakumele lubuyiselwe enkantolo encane luyoqulwa khona, kube yiyona eyahlulelayo. “Sifuna kuguqulwe indlela okusebenza ngayo ezomthetho eNingizimu Afrika. Kuyacaca ukuthi kuningi esingatshelwanga ngakho okwakuxoxwa kwiCodesa ngoba uma ubheka umuntu omnyama usacindezelekile kodwa sithi ithina ngabaphathi bezwe,” kusho uMzobe. IJacob Zuma Foundation isanda kudalula ukuthi imibhikisho ethe chithi saka KwaZulu-Natal, esinabele eGoli, ibangelwe yisinqumo seNkantolo yoMthethosisekelo. Umkhulumeli weFoundation, uMnuz Mzwanele Manyi uthe abantu bazwakalisa ilaka labo ngoba kabenziwanga ubulungiswa futhi yiyona inkantolo ezoqeda okwenzeka ezweni ngesinqumo ezosikhipha. 