IBOSHWE ngamaphoyisa isicashe KwaMaphumulo indoda esolwa ngokudubula ibulale iphoyisa elalingekho emsebenzini eMatikwe, eNanda, ngoJune 24. OKlebe nophiko lwamaphoyisa, iPublic Order Policing, eThekwini, babophe umsolwa oneminyaka engu-25 ngokubulawa kukaWarrant Officer Maqhawe Sithole (54). Lona ngumsolwa wesibili kulandela ukuboshwa kukaMnuz Thembokwakhe Xulu (23) ngoJuni 29. Bobabili abasolwa babekwe icala lokubulala, kwathi owesibili wengezelwa ngelokutholakala nesibhamu sikaSithole nesinye esiyi-9mm okusolakala ukuthi asikho emthethweni. Okhulumela oKlebe KwaZulu-Natal, uCaptain Simphiwe Mhlongo, uthe kuvela ukuthi uSithole wayedlala i-snooker nomngani wakhe esitolo esikuleya ndawo ngesikhathi ehlaselwa. Kuthiwa umufi wahlaselwa ngabasolwa ngesikhathi ekhuluma nophathina wakhe. "Abasolwa badubula amahlandla amaningi bebhekise kuSithole base bemphanga isibhamu sakhe somsebenzi. Waphuthunyiswa esibhedlela kodwa ngeshwa washona emva kwezinsuku ezimbili," kusho uMhlongo. Uqhube wathi kwabe sekuvulwa icala lokubulala esiteshini samaphoyisa saseNanda, idokodo ladluliselwa ophikweni loKlebe oluphenya amacala obugebengu obuhleliwe. Zombili izibhamu ezishaqwe ngamaphoyisa, ngesikhathi kuboshwa umsolwa wesibili, zizoyohlolwa ukuthi azikaze yini zisetshenziswe kwezinye izehlakalo zobugebengu. Bekulindeleke ukuthi abasolwa bavele eNkantolo yeMantshi eNtuzuma izolo ngecala lokubulala. 