UMDIDIYELI wamabutho kaZulu, uMnuz Mlandeli “Mgilija” Nhleko unelungelo lokweseka owayengumengameli, uMnuz Jacob Zuma, uma ethanda. Lona wumbono wesazi sezamasiko esizinze eNyuvesi yaseZululand, uDkt Maxwell Shamase, obephawula emva kokuthi uNhleko ebonakale namabutho abeyoseka uZuma ngoMgqibelo. Ukubonakala kukaNhleko kanye namanye amabutho emzini kaZuma eNkandla, sekususe umsindo njengoba indlunkulu isanda kukhipha isitatimende iziqhelelanisa nezenzo zikaNhleko. Izolo, uNdunankulu kaZulu, Inkosi Mangosuthu Buthelezi, uveze ukuthi uNhleko uzovela phambi kweSilo uMisuzulu kaZwelithini, lapho kuzokhulunywa khona lolu daba. Kepha uShamase uthe uNhleko unelungelo lokuya kokweseka uZuma, inqobo nje uma engezukuhamba namabutho. “Uye lapha njengoMgilija, hhayi njengomdidiyeli wamabutho. Ubengahambi namabutho. Yena icala abebengambekwa lona, elokuthi uthathe ibutho leSilo waya nalo kaZuma. Laphana ubengahambi nebutho kepha ubehamba nezinsizwa aphila nazo.” UShamase uthe ukufika kukaMgilija emzini kaZuma, kuyafana nokwamalungu e-ANC, abeziyele wona siqu sawo, engamele i-ANC. “Iqembu kudala lasho ukuthi amalungu alo akufanele aye kokweseka abantu ababhekene namacala, kepha bayaziyela ngesingabo abalandeli. Basuke bezigqokile izikibha zenhlangano ngoba akekho ongabatshela ukuthi bazishiye emakhaya ngoba bazithengela ngemali yabo. Kanjalo nemvunulo uMgilija wazithengela ngemali yakhe.” UShamase uthe bekulindelekile ukuthi amabutho azwakalise ukuhambisana noZuma, ngenxa yobudlelwano anabo noZuma. “Uzokhumbula ukuthi ngesikhathi uZuma eyobhonga emswaneni endlunkulu ngesikhathi kukhotheme indlovukazi, waphuma waya kuwo amabutho, wafike wakhuza isiqubulo. Futhi akuzange kube khona nkinga ngoba uZuma vele usondelene nawo amabutho.” UShamase uthe usola ukuthi indlunkulu isambambele igqubu uNhleko ngodaba lwenqina eyaphunywa ngesikhathi kukhishwa ihlambo leSilo esisanda kukhothama uGoodwill Zwelithini, ngaphandle kwemvume yeSilo. “UMgilija wayekade etsheliwe ukuthi angayi lapho ngoba iSilo sizokube singekho, kepha yena waya. Ngisola ukuthi isukela lapho le ndaba.” UShamase unxuse indlunkulu ukuba ingathathi ngamawala ixoshe uNhleko, njengoba ethe likhulu iqhaza alibambile embusweni kaZulu. “Uyahlonishwa kakhulu. Uzokhumbula ukuthi neSilo esisanda kukhothama sasitshela yena uMgilija ukuba ahlalise phansi amabutho uma sesikhuluma.” Ekhuluma neSolezwe izolo, uNhleko uthe ubengahambi namabutho ukuya eNkandla, kepha uwafice khona. Uthe ubengayile ukuyovimba ukuboshwa kukaZuma, kepha ubeyombabazisa njengensizwa esebuthweni.