UTITINYWE ngamalungu omphakathi abethukuthele egane unwabu umshayeli okusolwa ukuthi ubeqiwe wuphuzo ngesikhathi imoto abehamba ngayo iphaphalaza ibulala abathathu abebehamba ngezinyawo, eParkgate, eVerulam, ngoMgqibelo ebusuku. Kuthiwa umshayeli ubanjwe ngamalungu omphakathi, buqamama nendawo okwenzeke kuyo ingozi, emva kokuthi ekwaze ukuphuma emotweni ebiboqoke yaphela ngenxa yale ngozi. Okhulumela inkampani yonogada, iReaction Unit, uMnuz Prem Balram, uthe ababili abashayisiwe abaneminyaka ephakathi kuka-25 no-26 bashonele endaweni yesigameko, kwathi owesilisa ona-22 washonela esibhedlela. “Sithole inqwaba yezingcingo emalungwini omphakathi esibikela ngengozi. Ngesikhathi onogada nabezimo eziphuthumayo bethu befika endaweni yesehlakalo, bekunequlu lomphakathi ebelithukuthele lishaya owesilisa ebese limkhumulise izimpahla wasala enqunu,” kusho uBalram. Uthe amalungu omphakathi abatshele ukuthi imoto beyihamba ngesivinini esiphezulu ngesikhathi iphunyuka umshayeli, ishayisa abebehamba ngezinyawo ngaphambi kokuthi ishayise isihlahla.  Abagilwa batholakale bedindilize ezindaweni ezehlukene eduze kwalapho kwenzeke khona ingozi. Uveze ukuthi umshayeli uthelekelwe ngesibhaxu yilawa malungu ebangeni elingamamitha angu-300 ukusuka lapho kwenzeke khona ingozi, ambuyisela endaweni yesigameko. Kukholakala ukuthi ubezama ukuphulukundlela abaleke. Uthe abezimo eziphuthumayo bazame ukuhlenga oyedwa obelimele njengoba abababili beshonele endaweni yesigameko kodwa naye washonela esibhedlela.  Amalungu omphakathi kuthiwa aveze ukuthi umsolwa ubezitika ngeziphuzo eshibhini elikhona endaweni. Kuthiwa udluliselwe emaphoyiseni. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubulala ngokungenhloso esiteshini samaphoyisa eVerulam. UGwala uthe umshayeli uboshiwe ngamaphoyisa endaweni yesigameko, ubhekene necala lokubulala ngokungenhloso. Lokhu kwenzeka nje ngesonto eledlule uMengameli wezwe, uCyril Ramaphosa, umemezele ukuvalwa kokudayiswa kotshwala kuleli ngenxa yesivuvu sesithathu seCovid 19. 