I-ANC ithi ngeke inanaze ukuwakhomba indlela namanye amalungu ayo ayotholakala enza okuphambene nemithetho yeqembu.. Okhulumela i-ANC uMnuz Pule Mabe, uthe ukumiswa kukaMnuz Carl Niehaus kuhambisana nemithetho yeqembu yokuqondisa ubugwegwe kulabo abasuke bephule imithetho. Ngokwencwadi ayithunyelwe ebonwe Isolezwe, umiswe ngenxa yezinkulumo azenze eNkandla eyokweseka owayengumengameli kuleli uJacob Zuma ngempelasonto. UZuma ugwetshwe izinyanga ezingu-15 ebhadla ejele yiNkantolo yoMthethosisekelo ngokudelela umyalelo wenkantolo. UMabe ubekhuluma esithangamini nabezindaba izolo ngemuva kokuvela kwezindaba zokumiswa kukaNiehaus  isikhashana.. “I-ANC ngeke ilokhu ingabaza ukuthatha izinyathelo kubantu abangenzi okufanele nokulindelekile ngokomthetho weqembu. Ngeke sikubekezelele ukufakwa kweqembu ehlazweni,” kusho uMabe. Ebuzwa abezindaba ukuthi ngabe nabanye abaphula imithetho kathaqa neyeqembu beyokweseka uZuma eNkandla bazojeziswa yini , uMabe uthe kukhona abaphezu kwakho mayelana nalabo abaqhubeka nokuphula imithetho beyokweseka uZuma eNkandla, ngaphansi kwesigaba sikathaqa ngenxa ye-Covid 19. Uthe udaba lukaZuma lunqunywe inkantolo ngakho beyiqembu ngeke bagxile kulo. “Angifuni ukungena nginxile kokwenzeka eNkandla, into yamaphoyisa manje. I-ANC ngeke ilokhu ikhuluma ngesinqumo engazange isenze. “Thina siyiqembu lezepolitiki, asiyona inkantolo noma inhlangano yezomthetho. Sike sasho ukuthi thina siyazeseka ezomthetho wakuleli. Wonke umuntu unelungelo lokuba aye enkantolo alwele ilungelo lakhe,” kusho uMabe. Ebuzwa ukuthi bona njengeqembu benzeni ukweseka owayengumengameli we-ANC, uthe ibekhona imizamo yokuba bangenele kule mpelasonto, ubuholi baseKZN beqembu buyile eNkandla ukuthola ukuthi bangalekelela kanjani kulesi simo. Uqhube wathi isithangami nabezindaba esibiziwe asikho ngoZuma kodwa udaba lokuqondiswa ubugwegwe kwabathize. “Isithangami nabezindaba namhlanje esokuthi sikhulume ngezindaba zokuqondiswa kobugwegwe kulabo abanikwe izincwadi. Uma siqhubeka sikhuluma ngokunye okungathinti lokhu kuzobe sekuphuma esandleni. Usuku olumbi lolu (lwayizolo ngoLwesithathu.) Asikaze sicabange ukuthi ngaphansi kwenkululeko singabhekana nalesi simo(sokuboshwa kukaZuma). Sinamaphoyisa asebenza ngokuzimela ngakho sizowadedela enze umsebenzi wawo ngokukhululeka,” kusho uMabe ephetha. 