UYAQINA umkhankaso wokuboshwa kwamalungu omndeni wakwaGupta ngezinsolo zenkohlakalo eNingizimu Afrika. NgoMsombuluko, u-Advocate Hermione Cronje we-Investigative Directorate yoPhiko lwezokuShushisa kuleli, uthe i-Interpol ibafake ohlwini olubizwa nge-red notice oMnuz Atul Gupta nenkosikazi yakhe uChetali nomfowabo uMnuz Rajesh Gupta nenkosikazi yakhe u-Arti. I-interpol ifake nozakwabo u-Ankit Jain owayesebenzela iNulane Investment Bank of Baroda, uRavindra Nath noRamesh noJagdish Parekh. Ukungena kwi-red notice ye-Interpol kusho ukuthi amaphoyisa anoma yikuphi emhlabeni angakubopha bethe uyiswa ezweni osolwa kulo ngokuphula umthetho. U-Cronje uthe baphumela obala ngezinsolo ezibekwe laba ukuze baqale bazilungiselele icala elisenkantolo. Inkantolo yesifunda eBloemfontein ihlehlise icala lenkohlakalo elithinta uR25 million uMnyango wezoLimo eFree State owawukhokhela iNulane Investment. Leli cala selidluliselwe eNkantolo eNkulu eBloemfontein, lizoqhubeka ngoSepthemba 6. Kuleli cala kuboshwe nabebesebenzela uMnyango wezoLimo; owayeyinhloko yalo mnyango egatsheni lokuthuthukiswa komnotho wasemakhaya, uMnuz Peter Thabethe, inhloko yoMnyano uDkt Limakatso Moorosi nenhloko yezimali, uSeipati Dhlamini. Bonke basolwa ngenkohlakalo nangokushushumbisa imali.  