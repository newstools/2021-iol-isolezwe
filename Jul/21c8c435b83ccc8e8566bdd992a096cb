UNDUNANKULU waKwaZulu-Natal uMnuz Sihle Zikalala uthi kungaba yinto elungile uma umengameli wezwe, uMnuz Cyril Ramaphosa, enganikeza uMnuz Jacob Zuma ushwele kamengameli ukuze engaqhubeki nesigwebo sakhe sezinyanga eziwu-15 ejele. UZikalala ubeke lo mbono ekhuluma neNews 24 ngoLwesihlanu eqinisekisa ukuthi ube nomhlangano nomengameli wezwe bedingida isimo saseKZN. Uthe njengamanje asikaveli isisombululo kwimibhikisho esiqubuke ezindaweni ezihlukene kulesi sifundazwe abantu bevala imigwayo ngamathayi avuthayo nemfucuza, abanye besebenzisa amaloli. UZuma izolo uqale isigwebo sakhe secala lokwedelela inkantolo ejele lase-Escourt. Ephawula ngesigwebo sikaZuma uZikalala uthe ngenxa yeminyaka kaZuma (79) nesimo sakhe sempilo, kungaba yinto elungile ukuthi athole ushwele kamengameli, ozomkhulula kwisigwebo sakhe. UZikalala uveza lokhu nje indodakazi kaZuma, uNkk Duduzile Zuma-Sambudla namhlanje ekuseni kuTwitter ufake umbhalo okhombisa ukuthi abakwaMsholozi banyama nambana noNdunankulu wesifundazwe. Uthe: "kungaba njani uma singathi gqi emahhovisi kamphathi wesifundazwe saKwaZulu Natal?". Khonamanjalo, uNgqongqoshe wamaPhoyisa uMnuz Bheki Cele ekhuluma ne-eNCA ukuqinisekisile ukuthi kukhona ababoshiwe ngemibhikisho yanamhlanje KwaZulu-Natal.