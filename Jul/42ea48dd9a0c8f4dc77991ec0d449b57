NKOSIKHONA CELE UNENGEKILE umndeni womfundi wasePrince Mpikanina Secondary School, KwaNongoma ohlanganyelwe ngothisha abathathu besifazane bambhaxabula waze waquleka becikwa ukuthi kade elovile esikoleni ngayizolo. UNaledi Mbatha (17) ufunda uGrade 12. Umalume wakhe, uMnuz Phumlani Mbatha, uthe kumcikile ukubhaxatshulwa komshana wakhe ngale ndlela kube sengathi inkulu into ayonile. Ngokuthola kweSolezwe ngoMgqibelo isehlakalo senzeke ngosuku okugcinwe ngalo ukufunda njengoba izikole zisavaliwe ngokomyalelo kamengameli wezwe. “Mina angazi ngempela ukuthi yini le engaka edala ukuthi othisha babe nonya olungaka. Awungitshele nje ngempela nimhlanganyela kanjani umfundi nibathathu,’’ kubuza uninalume womfundi. Uthe umshana wakhe sebevele bathatha isinqumo sokuthi angabe esabuyela esikoleni ngoba akasaphephile nhlobo. Bobathathu othisha abebemhlanganyela bavulelwe amacala futhi Isolezwe ngoMgqibelo litholile ukuthi bathole izincwadi ezibamisayo emsebenzini njengoba besabhekene necala. “Uzophepha kanjani umntwana esesatshiswa ngothisha bekhala ngokuthi bazolahlekelwa wumsebenzi ngenxa yakhe. Bona babalisa ngokuphelelwa wumsebenzi abanendaba nhlobo nendlela lo mntwana ashaywe walimala ngayo,’’ kukhalaza umalume kaNaledi. Kuvela ukuthi labo thisha bobathathu akusikhona okokuqala beshaya umfundi ngale ndlela. “Akuvumi nokuthi ngihambe ngendlela abangishaye ngayo. Bengingazi ukuthi othisha  bayakwazi ukuhlanganyela umfundi. Ngixakwa ukuthi angazi ngenzeni ukuthi sengingaze ngishaywe kabuhlungu kangaka,’’ kusho uNaledi. Uthe usesidubile isikole ngoba ngeke esakwazi ukuba sendaweni eyodwa nothisha abamhlukumezile. Okhulumela amaphoyisa KwaZulu Natal, uCaptain Nqobile Gwala, usiqinisekisile isigameko. Uthe kunecala elivuliwe eliphathelene nokushaywa komfundi. Uthe lisaphenywa ngamaphoyisa. Uthe abasolwa abathathu abalinganiselwa eminyakeni esuka ku-25 kuya kwengu-28 bavalelwe. Uthe bavelile eNkantolo yaKwaNongoma ngomhlaka-29. Uthe icala labo ligcine lihlehliselwa u-Agasti 5. Okhulumela uMnyango wezeMfundo KwaZulu Natal, uMnuz Kwazi Mthethwa, uthe abakugqugquzeli nhlobo ukushaywa  kwabafundi akukhathaleki ukuthi ngabe wenzeni. Uthe bagqugquzela othisha ukuthi babe nesineke njalo uma befundisa okanye uma kwenzeka kuba khona ukungaboni ngaso linye nabafundi. "Sizoqinisekisa ukuthi labo thisha bathathelwa izinyathelo ezinqala. Bayazi nabo ukuthi akuvumelekile ukushaywa kwabafundi ezikoleni,'' usho kanje