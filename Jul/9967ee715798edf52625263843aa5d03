UTHI uzosiphonsela inselelo isinqumo sokumiswa kwakhe okwesikhashana eqenjini elibusayo uMnuz Carl Niehaus omiswe izolo. Uzophinde abizelwe phambi kwekomiti eliqondisa ubugwegwe zingakapheli izinsuku ezingu-30 emva kokuthola incwadi emmisayo. Usolwa ngokwenza izinkulumo eziqubula udlame, okuhloswe ngazo ukudicilela phansi isithunzi sale nhlangano. Ekhuluma neSolezwe emva kokumiswa kwakhe, uNiehaus uthe uyitholile incwadi abhalelwe yona yiPhini likaNobhala we-ANC, uJessie Duarte, wathi naye uzobhala eyakhe ngokushesha ephikisana nesinqumo sokumiswa kwakhe yisigungu esiphezulu sale nhlangano. Ngokusho kukaNiehaus, incwadi ubezoyibhala khona izolo noma lingakashoni ilanga namuhla. “Ngineminyaka engu-42 ngiyilungu le-ANC eliqotho. Ngaboshwa iminyaka engu-10 ngibhadla ejele ngilwela inkululeko. Alikho elinye ikhaya engilaziyo ngaphandle kwe-ANC,” kusho uNiehaus. “Ngimiselwe ukweseka owayengumengameli wakuleli, uMnuz Jacob uZuma, nokuba semzini wakhe, eNkandla, okuyinto engingeneme ngayo. Incwadi engimisayo ithi ngenza izinkulumo ezisusa udlame ngesikhathi ngiseNkandla,” kusho uNiehaus. I-NEC ithe ikhathazekile ngezinkulumo ezenziwa nguNiehaus. Le nhlangano ithi uma ingamthatheli izinyathelo manje lo mholi, uzoqhubeka nokwenza izinkulumo okuhloswe ngazo ukudicilela phansi isithunzi se-ANC. Imsole ngokubamba elikhulu iqhaza ekubeni manzonzo kwesimo eqenjini elibusayo njengamanje ngezinkulumo zakhe.