UNOBHALA Jikelele weSouth African Communist Party (SACP), uMnuz Blade Nzimande, usenxenxe abaholi ukuba beziqhelelanise ngokuqoqelana ekhaya lowayengumengameli wakuleli uMnuz Jacob Zuma, eNkandla. “Abaholi nalabo ababengabaholi, namalungu enhlangano, igama layo elidicileka phansi ngenxa yalaba abafuna ukubhebhethekisa udlame, kumele baziqhelelanise nalokhu okuphambene,” kusho uNzimande. UNzimande ubekhuluma izolo, emcimbini weSACP wokugubha iminyaka engu-100 obuwenziwe kusetshenziswa ubuchwepheshe. UNzimande ukugxekile ukungahlonishwa kwezinqumo zomthetho nokuhlaselwa koMthethosisekelo wezwe, wathi nabanye abakumele lokhu. Uphawula kanjena nje, izinkumbi zabathu zitheleke eNkandla, emzini kaZuma, zizomeseka emuva kokuba egwetshwe izinyanga ezingu-15 yiNkantolo yoMthethosisekelo ngokudelela inkantolo. Abanye abebeseNkandla befake izimpahla ze-ANC, bathe vazovikela uZuma ukuba angaboshwa. UNzimande ukhulume waqondisa ngqo kwabeqembu le-ANC abathi bangamalungu oMkhonto weSizwe (MKMVA) Uthe labo abazibiza ngeMKMVA kumele bayeke ukusebenzisa igama lohlaka olwalulwela inkululeko ukufeza izinhloso zabo. Ukhulume kakhulu ngezinkulumo zempi nathe laba abathi bafuna ukulwa, kumele babuzwe ukuthi bakhuluma ngayiphi impi? Uthe ukuqhunyiswa kwezibhamu okuzwakale eNkandla kumele kuphenywe ngakho, bese abathintekayo baboshwe. “Kumele sikuvikele ukusebenza koMthethosisekelo wethu nokuvikela ezomthetho kuleli. Asikwazi ukuvumela noma ubani ukuba awubukele phansi. Siyakugxeka nje ukuba khona kweqembu noma umuntu ozogqugquzela udlame ukuze abukele phansi umthetho. Asiyichithe into ezokwenza izwe lethu libe nokuxoveka,” kusho uNzimande. 