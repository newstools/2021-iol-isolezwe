UKUNTSHONTSHWA kwamabhokisi okungcwaba nokugasela kwabantu emahhovisi abangcwabi, Icebolethu, kuzolahlekisela abantu abaningi imisebenzi kulandela umonakalo odalekile. Lokhu kuvezwe ngumnikazi weCebolethu, uNksz Nomfundo Mcoyi, ohlelweni lukaDudu Lady D Khoza, uJabulâ€™ujule, kulandela ukucekelwa phansi kwenqwaba yamahhovisi abo. UNomfundo uthe banabasebenzi abangaphezulu kuka-1500 kodwa izigameko zakamuva zizoholela ekutheni bamise okungenani abasebenzi ababalelwa ku-200 ngenxa yokuthi abasenawo amahhovisi okusebenzela. "Ngingakuqinisekisa ukuthi eCebolethu angaphezulu kuka-20 amagatsha, bawalimaze wonke. Ngingasho nje ukuthi sekuphathelene nobugebengu. Bangena bahlephule amakhompyutha, bacekele phansi amabhokisi, bawasakaze emgwaqweni. Okubuhlungu kunakho konke sisiza imindeni eshonelwe, okuzoba nzima ukuthi isizakale manje," kusho uNomfundo. Eqhuba, uthe kunzima ngisho ukusebenza, kunezidumbu okumele bazilande kodwa okunzima ngenxa yesimo okubhekenwe naso. Uthe akaphikisani nezimfuno zabo kodwa ufisa bazwakalise ulaka lwabo ngaphandle kokulimaza amabhizinisi abo nokuqedela abanye abantu umsebenzi. Ama-video namabhokisi asalokhu esabalaliswe njalo ezinkundleni zokuxhumana kubatshazwa isibindi sabawathwele.