KUSUKE isidumo ngesikhathi abokudabuka eSwatini, abazinze kuleli, bexoshwa ngamaphoyisa ehhovisi lenxusa laseSwatini kuleli, ePitoli, izolo. Bayalelwe ngamaphoyisa ukuba baphume baphele emahhovisi enxusa laseSwatini lapho bebehambise khona izikhalazo zabo mayelana nokwenzeka ezweni labo, zokuphikisa ubuholi nondunankulu obekiwe. Kulo mbhikisho, obusakazwa bukhona kwiNewsroom Afrika, kuzwakala iphoyisa licela ukuba bahlakazeke njengoba kungekho emthethweni ukuhlangana kwabo. Owesifazane, obeyingxenye yombhikisho, uthe bakhombisa ukuzwelana nemindeni yabo exakekile eSwatini. “Sikhathazekile ngokwenzeka ekhaya nokuthi abantu bayabulawa. Sikhathazekile ukuthi kwenzekani njengoba ne-network ivaliwe. Asazi ukuthi abantu basekhaya baphephile yini. Silapha ukuzoletha incwadi yezikhalazo ukuba uhulumeni wakuleli usilekelele,” kusho lo wesifazane igama lakhe elingazange lidalulwe. ESwatini isimo silokhu sisibi njengoba kukhona abavukele umbuso, befuna ukuba kuphathwe ngentando yeningi. Kusukela emasontweni adlule kushiswa izitolo, ezinye ziyagqekezwa kuthathwe izimpahla, kuthiwa lesi simo sesiholele ekushoneni kwabantu abaningi. 