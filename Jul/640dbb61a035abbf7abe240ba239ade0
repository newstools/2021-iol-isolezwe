UMPHAKATHI waseThelezini, eNquthu, uvale umgwaqo ukhala ngokukhuphuka kwemali yamatekisi ngo-R2. Kusukela ngempelasonto umphakathi wakule ndawo uvale umgwaqo ngamathayi avuthayo nangamatshe, ukhala ngokukhuphuka kwemali yokugibela amatekisi kusukela ngoJulayi 1. Lo mphakathi uthi njengoba ubhekene negciwane leCovid-19 awukwazi ukukhokha le mali ukuya emsebenzini, ezikoleni nasedolobheni beyofuna ukudla. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi izolo ekuseni bekuvalwe umgwaqo eNquthu. “Ekuseni amalungu omphakathi abe nombhikisho, ekhala ngokunyuka kwemali yokugibela amatekisi. Akukho okulimele okubikiwe,” kusho uCol Mbele. Ilungu lomphakathi, elicele ukungadalulwa, lithe ngeke bakwazi ukukhipha le mali. “Asinayo imali njengoba amatekisi ekhuphuka ngo-R2. Itekisi ebelibiza u-R15 selizoba u-R17, lawo abengu-R23 asezoba wu-R25. Iningi le mali ngoba sivele sidiliziwe. Thina besifuna ikhuphuke ngo-R1. Abasicabangeli ngempela abamatekisi,” kusho ilungu lomphakathi. Kuthintwa usihlalo kasoseshini waseNquthu, uMnuz Mthandeni Ndlovu, uvumile ukuthi kukhona isiteleka ngokukhushulwa kwemali yokugibela, nezikhalazo wathi bazitholile. “NgoJuni 7 kuphume izincwadi sicela ukuba sihlangane namalungu ekomiti lezokuthutha. Sibacelile ukuba sikhuphule imali yokugibela ngo-R5. Bafika abama-forum nabezigodi zonke zaseNquthu. Bafika bathi umphakathi ucela u-R2, wenqaba u-R5. Sabuyela emuva enhlanganweni. Saba nomhlangano ngoJuni 21 sabachazela ukuthi bacela u-R2. Imboni yehlela ngezansi. I-Covid-19 nathi isishayile. Sabazisa ngoJuni 25 ukuthi siyawuvuma u-R2. Imali ibe isikhuphuka ematekisini ngo-R2. Simangele uma sekukhona ababhikishela ukuphikisa lokhu ngoba kwavunyelwana. Ngeke sehle kulo R2,” kusho uNdlovu. UNdlovu uthe umphakathi usaqhubeka nokuteleka. “Balokhu beyibambile, basateleka namanje. Umbuzo wami uthi uma umuntu eshisa umgwaqo usuke enzani? Ufuna ukufezani. Amaphoyisa azimele, ayabukela. Sicela angenelele,” kusho uNdlovu. Kuthintwa imenenja yehhovisi leSantaco eKZN, uMNuz Sfiso Shangase, uthe bayasigxeka isiteleka, wathi abemboni nomphakathi kumele bahlale phansi babonisane. “Imali siqala ku-R1 ukuyikhuphula, asehli lapho. Uma umphakathi ukhala, kumele ufake incwadi ekomitini likasoseshini bese udaba luyabhekwa. Asihambisani nombhikisho,” kusho uShangase. 