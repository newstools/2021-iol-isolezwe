UMNYANGO wezoLimo ukuPhathwa koMhlaba nokuThuthukiswa kweziNdawo zasemaKhaya  sewuhlonze omasipala abathathu KwaZulu-Natal njengesizinda sesifo sezilwane esibizwa nge-Foot and Mouth Desease okubalwa nezinkomo. Ungqongqoshe walo mnyango kuzwelonke uNkk Thoko Didiza umemezele ukulawulwa kokungena nokuphuma kwezilwane  ezinezinselo  (cloven hoof animals) nemikhiqizo yazo  komasipala Umkhanyakude, i-Zululand naseKing Cetshwayo emva kokuthi ucwaningo lwangesonto eledlule olwenziwe yilo mnyango luthole izinkomo ezinalesi sifo eKing Cetshwayo. “Kusuka ngoLwesihlanu olwedlule kuthathwe amasampula angu- 13 229 ezindaweni ezingu- 390 ezehlukene.  Kuwona angu- 8 616 asehloliwe kanti kuyaqhubeka ukuhlolwa kwasele okwenziwa e- laboratory i-Transboundary Animal Deseases  esesikhungweni i-Onderstepoort Veterinary Research facility of the Agricultural Research Council, “kusho uNkk Didiza. Uthe ezindaweni ezingu-12 ezingaphansi kwalabo masipala kutholakale imfuyo  seyihaqwe yilesifo, izilwane ezihaqekile zizohlukaniswa kwezinye ukuqinisekisa ukuthi asibhebhetheki. Ukubhekela ukuhanjiswa kwezilwane nemikhiqizo eyenziwa ngazo, umnyango nekomiti lodokotela bezilwane i-Veterinary Operation Commitee KwaZulu- Natal,  sebebeke imibandela ethille. Ngaphansi kwale mibandela, ukuthuthwa kwezilwane kulabo masipala abathathu ziyiswe kwezinye izindawo akuvumelekile, kodwa abanesifiso sokwenza lokhu kumele bafake isicelo kudokotela wezilwane kahulumeni kuqala, kule email ethi; fmdpermitskzn@gmail.com ezinsukwini ezinhlanu ngaphambi kosuku lokuthuthwa kwempahla Umnyango uthe ukuthuthwa kwenyama yalolu hlobo lwezilwane ukusuka komasipala abahlonziwe, kuvumeleke ngaphansi kwemibandela ethile.  Inyama ethengwa kwezinye izindawo ingeniswa kulabo masipala ivumelekile kodwa kumele kubhalwe ukuthi iqhamuka kuphi. Awukho umgomo onqabela ukuthengwa kwemikhiqizo yobisi ne- wool kulezi ndawo ezihlonziwe.  