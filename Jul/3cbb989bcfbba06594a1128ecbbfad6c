NONTUTHUKO NGUBANE AMAPHOYISA athi iveni ebelibonakala ezinkundleni zokuxhumana okuthiwa lijikiswe ngabe-MKMVA ngesankahla emzini wowayengumengameli kuleli uMnuz uJacob Zuma eNkandla izolo belihamba amaphoyisa enza ukuhlola nokuqapha okujwayelekile. Okhulumela amaphoyisa KwaZulu-Natal u-Brigadier Vishnu Naidoo, esitatimendeni esithunyelwe kwabezindaba izolo, ukuphikile obese kusabalale ezinkundleni ukuthi iveni lamaphoyisa lijikisiwe. Kwenzeka lokhu nje uZuma kulindeleke ukuba azinikele kwabezomthetho emuva kokuba egwetshwe izinyanga ezingu-15 ebhadla ejele ngecala lokudelela inkantolo. “Mayelana ne-tweet eveza iveni lamaphoyisa lingaphandle komuzi kaZuma eNkandla, singakuqinisekisa ukuthi amaphoyisa abenza umsebenzi wawo wokuqapha isimo. Siyanxusa ukuba amalungu omphakathi angafafazi amanga angagcina ebanga umonakalo. Siyakugxeka nokuhlangana kwabantu njengoba ngaphansi komthetho wezinhlekelele kungavumelekile. Ukuhlangana okuvumelekile okwemingcwabo kuphela futhi nakhona kungabi abantu abangaphezu kuka-50,” kusho uNaidoo. Kuthintwa indodana kaZuma, uMnuz Edward Zuma, uvumile ukuthi impela awazange ajikiswe amaphoyisa kodwa abeqaphe isimo endaweni. “Umuntu obhale ukuthi iveni lijikiswe abe-MKMVA ubehubhuza amanga ngoba iveni lesiteshi sendawo ebelizizungezela nje njengenjwayelo. Kade lizihambela liqaphe isimo. Lifike lama esangweni, amaphoyisa akhuluma nabebesesangweni bezincokolele nje base bejika futhi. Amaveni amaphoyisa ajwayele nje ukuzihambela ebheka isimo endaweni. Engingakusho nje ukuthi uZuma uyoboshwa ngifile,” kusho indodana yakhe. Umthombo weSolezwe oseNkandla uveze ukuthi ngokwazi kwabo leli veni lixoshiwe ngesikhathi lizobheka isimo. Labe selisisuka lihamba.