I-ANC isithathe isinqumo sokuqondisa ubugwegwe abaseka owayengumengameli, uMnuz Jacob Zuma. Le nhlangano isimemezele ukuthi izothathela izinyathelo abahleli bemibhikisho ezwelana noZuma. Lesi nqumo sithathwe emhlanganweni oyisipesheli wesigungu esiphezulu obuhlezi ngoMsombuluko. Lo mhlangano ububizelwe ukuzodingida ngemibhikisho eqhutshwa ngabeseka uZuma. Selokhu iNkantolo yoMthethosisekelo yagweba uZuma izinyanga ezingu-15 ebhadla ejele, ngeledlule, abalandeli bakhe babambe imibhikisho eyahlukene, bezwakalisa ukungenami kwabo ngalesi sigwebo. Le mibhikisho yephule imigomo yesigaba sesine somvalelandlini, njengoba imihlangano ingavumelekile ngaphansi kwaso. IPhini likaNobhala Jikelele we-ANC, uNkk Jessie Duarte, lithe bonke abebehlela le mibhikisho bazobizelwa phambi kwekomiti eliqondisa ubugwegwe. Ekhuluma esithangamini sabezindaba izolo, uNkk Duarte uthe ihhovisi likaNobhala Jikelele we-ANC nelikaNobhala we-ANC KwaZulu-Natal, uMnuz Mdumiseni Ntuli, aseyalelwe ukuthi aphenye ngalezi zigameko. "Kufanele bathathelwe izinyathelo abahleli bale mibhikisho lapho khona kuphulwe imithetho ebekelwe ukulwa nokusabalala kobhubhane iCorona, basabisa ngodlame, bashisa izikibha ze-ANC, baphinde benza nokunye okwephula imigomo ye-ANC." UNkk Duarte uthe noNobhala Jikelele we-ANC osamisiwe, uMnuz Ace Magashule, uzobizwa ukuba azochaza. UMagashule ungomunye walabo abaya kokweseka uZuma, waze wethula inkulumo emhlanganweni owawuhanjelwe yizinkumbi zabeseka uZuma. UNkk Duarte akathandanga ukwanda ngesinqumo sokubizwa kukaMagashule ukuba azochaza. "Udaba lokuqondisa ubugwegwe asikhulumi ngalo nabezindaba. Lolu udaba oluphakathi kwenhlangano nomuntu othintekayo." I-ANC iphinde yagxeka ukuziphatha kwamalungu ophiko lomakadebona kule nhlangano olusanda kuhlakazwa, uMkhonto weSizwe Military Veterans Association (MKMVA). Sekunezinyanga amalungu alolu phiko ekanise emzini kaZuma. Afunga ayagomela ukuthi kuyosiphuka izidindi uma amaphoyisa eke azama ukubopha uZuma. UNkk Duarte uthe kuyichilo lokhu okwenziwa ngamalungu alolu phiko asabisa ngodlame uma kuboshwa uZuma. "Kuyadumaza okwenziwa ngamalungu eMKMVA ikakhulukazi njengoba silungiselela ukugubha iminyaka engu-60 kwasungulwa lolu phiko."