INGOMA idlalela phezulu, usi lwezoso lukulanda ungaphesheya komgwaqo ungafunga ukuthi kulungiselelwa ukuhlukana konyaka  eMayville, eThekwini. Uma uzihambela emigwaqweni yaleli lokishi uhlangana nabantu beziphathele amabhodlela otshwala obunhlobonhlobo, obunye yilobu obubuka ubushalazele ezindaweni ezidayisa utshwala ngenxa yenani labo elimba eqolo. Ubuye uhlangane nezingane okugqame kakhulu ezabafanyana zixhakisene amakesi athile seziqalile ukubudayisa. Kunabathile abangazibekile phansi abathwele amabhokisi enyama okuthiwa bayitape esitolo esikhulu esiphakela ezinye ngenyama, i-Ayoba, esiseduze nenxanxathela yezitolo, iPavilion. Yize ezingxenyeni eziningi kule ndawo kuzalele ihlokohloko, abantu bethe chithi saka ezitaladini kungathi wuDisemba kepha kukhona osekuqalile ukuzwela kubo ukutatshwa kwempahla ezitolo. Amalungu omphakathi akhulume neSolezwe, angathandanga ukudalulwa, athe izinkomba zobubha seziqalile ukuvela njengoba kutatshwe nasezitolo ezincane zabokufika ezisendaweni. “Ngilale ngiphuze utshwala engingabazi nokuthi yini igama labo, bavele bangazwana nami. Ngivuke ngifa yikhanda kodwa kuphoqe ukuthi ngiqinisele kangangokuba nanamanje lisangiphethe. Inkinga akukho lapho engizothenga khona amaphilisi okuthiba izinhlungu,” kusho yena. Elinye lithe: “Ngihlala ngedwa emqashweni, ngijwayele ukuzithengela isinkwa. Azibonwa, sekuphoqa ukuthi ngipheke ekubeni ngingenakho nokudla okwanele ngoba bengisaba nokuyotapa ukudla. Kubukeka sengathi thina esiziphathe kahle sizolimala kakhulu, indlala izodlala ngathi kungakapheli ngisho isonto.” Lithe akukho ngisho i-airtime, ubebhalele umfowabo oseMbumbulu kuWhatsApp ukuthi azomlanda kodwa naye wakhala ngophethroli okumphoqa ukuthi agwinye itshe.