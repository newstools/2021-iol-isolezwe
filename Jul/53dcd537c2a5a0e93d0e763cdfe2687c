UMPHAKATHI obudiniwe uvale thaqa uthelawayeka uN2 eHibberdene izolo ekuseni, ushaya ngamatshe amaphoyisa nezimoto ezidlulayo embhikishweni womphakathi obunodlame eSihlonyaneni, ufuna amanzi. Amaphoyisa agcine edubula ngezinhlamvu zenjoloba ehlakaza iqulu labantu ebelingagayelwe mphako libhikisha. Laba bantu kuthiwa bavale umgwaqo ngamathayi avuthayo, izihlahla, amatshe nangemfucuza bekhala ngokubanjiswa udonga isikhathi eside. Lo mbhikisho kuthiwa uqale ngoMsombuluko ebusuku kodwa ube mandla kakhulu izolo, kunganyakazi lutho emgwaqweni. Omunye wabashayeli bezimoto ezithutha impahla obevalelekile uthe kuphele amahora kunganyakazi lutho emgwaqweni. Uthe umgwaqo ubuvaleke zinhlangothi zombili, ababhikishi bejikijela kwasani eyimoto ephambi kwabo. “Kuphoqelekile ukuthi sihlehle siyoma buqamama, ngaleso sikhathi amaphoyisa abengabonwa nangokhalo. Amanye amaloli abegoqa khona emgwaqweni aphindele emuva. Imoto eyodwa yamaphoyisa omgwaqo ebikhona iphele emehlweni abantu bengalawuleki,” kusho umshayeli. UMnuz Sabelo Ncwane, ongumkhulumeli kaMasipala uMzumbe, ukugxekile okwenziwe wumphakathi obubhikisha, ethi akuyona indlela eyamukelekile yokudlulisa izikhalo zawo lena abebenza ngayo. Uthe abahambisani nokuvalwa komgwaqo, kuvinjwe izimoto zabantu abaya emsebenzini okuyinto athe ingase iguqise umnotho ngamadolo. “Umphakathi waku-ward 18 ohlala emizini egudle uN2 ubhikishela amanzi. Kunezinhlaka ezikhona abangabika kuzo izikhalo zabo, hhayi ukuvala umgwaqo bashise. Siyalihlonipha ilungelo lokubhikisha kodwa uma kwenziwa lokhu, akungavalwa umgwaqo noma kucekelwe phansi impahla,” kusho uNcwane. Uthe ithimba elibhekelele izinhlekelele lisazobheka umonakalo odalwe ngababhikishi. UNcwane uveze nokuthi udaba lwamanzi lusingethwe wuMasipala Ugu futhi iMeya yaseMzumbe isixhumene neyasoGwini ngenkinga ekhungethe umphakathi obhikishayo. IBamba leMenenja yoMkhandlu Ugu, uMnuz Sbu Sithole, lithe babhekene nenkinga yokuntuleka kwamanzi oGwini. Uthe abasemagunyeni emkhandlwini bahlangene nomphakathi obhikishayo ngenhloso yokuthola isixazululo. USithole uthe izinkinga zamanzi ziyalakanyana kodwa kunezinhlelo abanazo zokubhekana nesimo. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi ngo-6 ekuseni iqulu labantu livale uN2 no-R102 ngamathayi avuthayo namatshe likhala ngokuntula amanzi eMzumbe. “Okwamanje ayikho impahla okubikwe ukuthi icekelwe phansi noma umuntu olimalile,” kusho uCol Mbele.   