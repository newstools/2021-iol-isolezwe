KUQHUME izibhamu kwaxhaphazela izisu kubantu abankanise ngaphandle komuzi wowayengumengameli wezwe uMnuz Jacob Zuma esigodini KwaNxamalala eNkandla. Inganono ikhale ngezithuba zasemini zibuya inhlazana ngeSonto. Isibhamu sokuqala sikhale phakathi kwezimoto ezipake ngaphandle komuzi. Kuthe kusabatshazwa lokho esinye sakhala enhla kwaleso sokuqala. Amasosha oMkhonto weSizwe Military Veterans Association (MKMVA) agijime agcwala yonke indawo ezama ukuthola  abadubulayo ebakhuza. Kuphume uMnuz Edward Zuma wagibela esiteji wakhuza wathi amaqabane awaziphathe kahle. "Kunomyalezo ovela kwaZuma maqabane wokuthi siziphathe kahle ngoba vele sicushiwe. Sicushiwe kodwa nathi sibacuphile vele. Uma besisukela sizophendula kushunqe uthuli," kusho u-Edward. Abalandeli bakaZuma baqale ukutheleka eNkandla kuleli sonto bagcizelela  ukuthi uZuma ngeke alubhade ejele. Namhlanje indodana kaZuma uDuduzane Zuma iphumile yahlanganyela nabalandeli ngaphandle komuzi. Kulindeleke ukuthi uZuma akhulume nabalandeli bakhe namhlanje ntambama.