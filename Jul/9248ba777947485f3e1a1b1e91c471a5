ISIMO siba ngcono njengoba sekutshalwe amasosha ukubhekana nemibhikisho yokuthathwa kwempahla nokushiswa kwengqalasizinda. Lokhu kushiwo yiBamba likaNgqongqoshe ehhovisi likaMengameli, uNksz Khumbudzo Ntshavheni, kade enesithangami nabezindaba izolo ntambama. “Imibhikisho yokuthathwa kwezinto ezitolo nokushiswa kwempahla kuyaqhubeka KwaZulu-Natal naseGauteng kodwa sithole imibiko emihle yokuthi ukutshalwa kwabezomthetho sekube nomthelela omuhle ukudambisa isimo. Ziyehla izigameko zokuthathwa kwempahla. Kumanje kunamasosha awu-5 000 agadile. Ongqonqgoshe bagcwele emiphakathini ukuyobheka isimo nokusiza ekusidambiseni. Zingu-288 izigameko ezibikiwe, ezingu-52 eGoli, zibe ngu-156 eKZN lapho kuthathwe khona impahla ezitolo. Sisebenzisana nabezinkampani ukuze siqinisekise ukuthi ukudla akupheli,” kusho uNksz uNtshavheni.   Ngesikhathi ekhuluma uNksz Ntshavheni eLamontville, eThekwini, abantu bebeqhubeka bezitapela endaweni egcina izimpahla eMobeni. Isiteshi sethelevisini, iNewzroom Afrika, ibiveza izithombe zabantu begcwele umgwaqo ngakule ndawo sebetape inqwaba yezimpahla, abanye behleli phansi bebonakala belinde izimoto ezizobathutha. Kuthe kusenjalo kwaqhamuka amaphoyisa nebhanoyi lamasosha elinophephela emhlane. Abantu bebebaleka beshiya izimpahla zabo kodwa abanye bebebonakala bebambelele kuzo bengazidedeli.   UNksz Ntshavheni uthe umphakathi uzohlale ubikelwa ngokwenzekayo njalo ngosuku ngalezi zibhelu. Ebuzwa ngokuvikelwa kwamachweba, uthe aphephile. “Amachweba eRichards Bay naseThekwini avikelwe ngokwanele,” kusho uNksz Ntshavheni.   