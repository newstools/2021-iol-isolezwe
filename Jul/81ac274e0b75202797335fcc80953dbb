ABOSHWE emzini wenyanga amadoda ayisikhombisa okusolwa ukuthi abeyokhipha isinyama futhi eziqinisa. Asolwa ngokubamba inkunzi abasebenzi basesitolo esiseBergville ngoLwesibili ekuseni. Kuthiwa abasolwa abebehlome ngezibhamu bangene esitolo ngo-8:00 bakhomba abasebenzi maqede babaphanga isamba semali esingadalulwanga. Zibe sezibizwa emoyeni izimoto, okubaleke ngazo amadoda kwasabela amaphoyisa asoKhahlamba athe zibonakele emzini wenyanga lezo zimoto. Abasolwa abaneminyaka ephakathi kuka-30 no-40 kulindekeke ukuthi bavele enkantolo maduze lapho bezobhekana khona necala lokuphanga nelokutholakala nezibhamu ezingekho emthethweni. Okhulumela amaphoyisa KwaZulu-Natal, uColonel Thembeka Mbele, uthe amaphoyisa anikele emzini wenyanga oKwaDukuza, okuthe uma abasolwa bewabona badla phansi. Kuthiwa babaleke baya edamini iWoodstock, baziphonsa phakathi. “Kuboshwe abasolwa abahlanu edamini, kwathi ababili baboshwa besemzini wenyanga. Kutholakale isibhamu i-9mm nempahla yonogada emzini wenyanga,” kusho uCol Mbele. Uqhube wathi amaphoyisa ayizinhlambi amatasa athungatha isikhwama esigcwele imali  nezibhamu okujikijelwe ngabasolwa edamini ngesikhathi bebaleka. UCol Mbele uthe kungenzeka ukuthi abasolwa bayathinteka kwezinye izehlakalo ezimbili zokuphanga eMnambithi naseWinterton. “Kusolakala ukuthi ngoMsombuluko emini iqulu lamadoda lingene esitolo esisemgwaqweni uSpringfield, eWinterton laphoqa abasebenzi baso ukuthi babanike imali namaselula. “Akhombe ngesibhamu abasebenzi ase eyazenzela ethatha amaselula nesamba semali esingadalulwanga, maqede abaleka ngeveni,” kusho uCol Mbele. Kwesinye isehlakalo ngoMsombuluko ngo-17.50 ntambama, kuvinjezelwe imoto yonogada ebihamba emgwaqweni uR616, abasolwa abangaziwa abayidubule kwaqhuma amasondo ayo amathathu. “Abasolwa bayalele unogada ukuthi avule umnyango base bemphuca isibhamu. Unogada uzwe umsindo omkhulu wento eqhumayo, okuthe uma ebuka,  kanti ngabasolwa sebeyazenzela bashaqa imali,” kusho uCol Mbele. Kuthiwa abasolwa bashaye bachitha ngemoto nesamba semali esingadalulwanga. UCol Mbele uthe kuvulwe icala lokuphanga eMnambithi eliphenywayo. 