OWAYENGUMENGAMELI wakuleli, uMnuz Jacob Zuma uthi kumqinise idolo ukubona abantu bephume ngobuningi bezomeseka ngaphandle komuzi wakhe, KwaDakwadunuse eNkandla. UZuma ukhulume okokuqala nabalandeli bakhe ngeSonto ntambama lapho aveze khona ukuthi kumjabulisile ukubona abantu belwela ilungelo lomunye. Uthe lokho kumnikeze ithemba lokuthi akekho ozodukisa abantu esebenzisa izinkantolo. Abantu baphume ngobuningi beyokweseka uZuma kusukela iNkantolo yoMthethosisekelo yanquma ukumgweba izinyanga eziwu-15 ebhadla ejele, ngecala lokwedelela inkantolo ngokungayi ukuyophendula imibuzo kwiKhomishini ephenya ngeziNsolo zokuLawulwa koMbuso Yidlanzana. “Nami bese ngisho nje ngithi sizobe sitikatikana namaphoyisa la, ethi angilandile. Kodwa ngithe uma nginibona ngathi hhawu, ayofika nini kimi, ayodlulaphi la. Ngifuna ukunibonga kulokho,” kusho uZuma. Uveze ukuthi inkinga abhekene nayo kwakuyinto eyaqala incane kodwa yakhula yaba yinto enkulu. “Sibanga ukuthi ijaji eliwusihlalo wekhomishini liyenzelela. Ngathi angifuni ukuya kule khomishini uma kuyilona usihlalo. Angikaze nginqabe ukuya kwikhomishini.” UZuma uthi wakhetha ukulufaka enkantolo udaba lokuthi lihoxe iJaji Raymond Zondo ngoba uma emcela, waziphendulela yena wathi ngeke akwenze lokho. Uthi bekufanele uZondo alinde ukuthi kuxazululwe umbango wabo ngaphambi kokuthi udaba aluyise eNkantolo yoMthethosisekelo. Uthe indlela uZondo aziphatha ngayo imkhumbuze indlela aqokwa ngayo ukuthi abe nguSihlalo weKhomishini. Ukhumbuze abalandeli ukuthi iJaji Zondo kaliqokwanga nguye (esewumengameli) njengokomyalelo womthetho. “Ayikaze iqonde le nto kusukela ekuqaleni iqala. Kusho ukuthi kukhona laba ababebeke ijaji  balitshela ukuthi uzohamba kanje kulo msebenzi. Ngalesi sikhathi sengilitshela ukuthi wendoda...wendoda, uyenzelela, angikufuni la, kwaba nenkinga. Base behlangabezana nenkinga yokuthi wonke amakhomishini akubi nosihlalo oyedwa, kuba khona owesibili ukuze uma kukhona othi angilethembi leli jaji, kube khona ozohlala lisuke. Kuyaye kwenziwe njalo. Yenziwa ngamabomu le nto ukuthi akabe yedwa.” Umbango wabo uthe ube usukapakela eNkantolo yoMthethosisekelo ngenxa kaZondo. Uthe le nkantolo yaqala ngokukhipha isinqumo, imphoqa ukuthi aphendule imibuzo ngenkani, ekubeni enelungelo lokungayiphenduli imibuzo. Uthe yilapho ashaya khona ngonyawo, ethi ngeke esalubeka impela kwikhomishini. UZuma uthe ngemuva kokuhlangana nabameli bakhe bakwazile ukuphonsela inselelo isinqumo seNkantolo yoMthethosisekelo, esanda kumjezisa ngokungayi kwiKhomishini kaZondo, becela ukuthi isibuyekeze. Inkantolo izolalela isicelo sakhe ngoLwesibili. UZuma kulindeleke ukuthi akhulume nabantu bakuleli ngo-6 namuhla.