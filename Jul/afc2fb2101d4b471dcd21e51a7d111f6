OSOMABHIZINISI baseThekwini bafuna amasosha azoqapha ukuze kunqandwe abazitapela ezitolo edolobheni. Kwamanye amasuphamakethe eThekwini kungene iqulu labantu lazitapela izimpahla ngenkani, okusolwa ukuthi kuhambisana nomkhankaso oqhutshwa ngabathile wokulwela ukuthi kukhululwe owayengumengameli wezwe uMnuz Jacob Zuma, oboshelwe ejele eMtshezi. UMnuz Gladwin Malishe, oyiphini leDurban Chamber of Commerce and Industry, uthe uMengameli wakuleli uMnuz Cyril Ramaphosa kumele angenele odabeni lokuphazamiseka kokusebenza kwabahweba eThekwini ngenxa yemibhikisho noma abazitapela ezitolo. “Ezinsukwini ezimbili ezedlule inqwaba yabahweba eThekwini kayizange ivule ngoba inovalo lokuthi ingase ihlaselwe, kulimale nabasebenzi. Lokho kunomthelela omubi emnothweni. Emgwaqweni onguthelawayeka uN3 kushiwe amaloli. Konke lokho kuveza isithombe esibi ngalesi sifundazwe, okuzokwenza ukuthi abatshali-zimali babe madolonzima ekutheni batshale imali yabo kulesi sifundazwe ngoba kubonakala sengathi kasinalo uzinzo,” kusho uMalishe. Uqhube wathi bafuna ukuthi umengameli kube nguye ongenela kulolu daba ngoba ludinga ukulungiswa ngokushesha, uma kunesidingo kulethwe amasosha. Osomnotho baxwayisa ngokuthi izonyuka intengo yokudla, kuphele imisebenzi kwande ububha uma kuqhubeka ukungqongqiswa ngomlilo kwamaloli athutha imikhiqizo KwaZulu-Natal. UMalishe uqhube wathi osomabhizinisi bazolahlekelwa yimali uma kubambezeleka ukuthuthwa komkhiqizo, okungase kukhuphule intengo yokudla ukuze babuyise imali elahlekile. “Akuzogcina lapho ngoba izinkampani zizophoqeleka ukuthi zidilize abasebenzi futhi ngeke baqasheke labo abafuna imisebenzi. Sixoxe nohulumeni simcela ukuthi alungise le nkinga ngokushesha,” kusho uMalishe. Uthe kabalona iqembu lezepolitiki futhi kabangene emibangweni yayo. “Sikhulumela amalungu ethu angosomabhizinisi, adonsa kanzima ngenxa yeCovid-19 njengoba manje sekuyimibhikisho,” kusho uMalishe. USolwazi Bonke Dumisa, oyisazi sezomnotho, uthe okwenzekayo wubugebengu obucashiswe ngepolitiki ngabathile abanezinhloso zabo. Uthe uma iqhubeka imibhikisho izonyuka intengo yokudla, kwande ububha okuzothwalisa kanzima abadla imbuya ngothi. “Abashisayo bangakubona kuyifeshini manje kodwa ekugcineni isikhuni sizobuya nomkhwezeli. Bakhipha ukudinwa kwabo endaweni engafanele . Maduze laba bantu bazobe sebefuna kulungiswe izinto abazicekela bona phansi,” kusho uDumisa. Ingqapheli yezigameko zodlame KwaZulu-Natal, uNkk Mary de Haas, ithe amaphoyisa mawahlale izithonto kwabahlela imibhikisho. Uthe kunokuhudula izinyawo kubaholi be-ANC abakuhumeni, abangafuni ukubukeka njengabantu abaphuma iqhubu noZuma. “I-ANC esifundazweni ihlukene phakathi. Abantu abangaqeda okwenzekayo manje ngamaphoyisa aqeqeshwe ngokwanele, azosebenzisana nezobunhloli,” kusho uNkk De Haas. Uncome uKhomishana wamaPhoyisa KwaZulu-Natal, uLt-General Nhlanhla Mkhwanazi , athe uyiphoyisa elinamava futhi uqeqeshwe ngokwanele, lokhu kufakazelwe yindlela asingathe ngayo izinkumbi ezithutheleke eNkandla ziyokweseka uZuma. UNgqongqoshe wezokuVikela kuleli, uNkk Nosiviwe Maphisa-Nqakula, ephendula mayelana nesicelo sokuthi kulethwe amasosha KwaZulu-Natal , uthe okwamanje awekho amasosha azothunyelwa khona ngoba ayikho impi eqhubeka kuso. "Esikubonayo njengamanje kwenzeka kulesi sifundazwe wukushiswa kwamaloli athwala impahla nokudla. Maduze nje kuzoshoda uphethroli nodizili emagaraji ngoba lo mgwaqo ubaluleke kakhulu ukuxhumanisa izifundazwe,"  kusho ungqongqoshe. 