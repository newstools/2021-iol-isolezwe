SIBANGELA ukhwantalala isimo sokungabibikho kwamaphoyisa anele ukubhekana nezibhelu zokutatshwa kwempahla ezitolo okuqhubekayo KwaZulu-Natal. Lokhu kushiwo uNdunankulu esifundazweni uMnuz Sihle Zikalala kwabezindaba njengoba ehambele izindawo ezinkulu  ezigcina impahla ephakela izitolo ezehlukene esifundazweni,  eseziphenduke kwamachanca abantu bezithathela impahla okwenzeka bukhoma phambi kwakhe. “Ukungabibikho kwamaphoyisa anele kwenza kube lukhuni kakhulu.  Amaphoyisa ambalwa kakhulu uma kuqhathaniswa nezixuku zabatapayo, besilokhu sizama ukuzihlakaza.  Ukuba khona kwezingane eziyingxenye yalokhu kutatshwa kwezimpahla kukhombisa ukuthi akusona isenzo zesepolitiki kodwa  esobugebengu,” kusho uZikalala. Ukuhambela kwakhe kulezi zindawo kubukeka kungenzi mehluko kumalungu omphakathi aqhubekayo nokuzibuthela impahla phambi kwakhe engazi nanyaka. Amaphoyisa ayaqhubeka nokukhalima abatapayo, abanye bayaboshwa kodwa kukhona nabazidlulela kalula nempahla babaleke nayo. Uxhaxha lwezimoto lusashaye ujenga emgwaqweni uNandi Drive okuyilapho enye yalezi zindawo ikhona kanti abantu baphuma nempahla bayilasha ezimotweni ngaphandle kokutatazela yize sekukhushulwe isibalo samaphoyisa namasosha azolekelela kule ndawo. UZikalala ubeqale eCato Ridge, kanti khona bese kutashwe impahla eningi kakhulu njengoba kuthiwa abantu selokhu beqale izolo. Omunye wabatapayo okhulume nabezindaba endaweni yesigameko ongathandanga ukudalulwa, uthe lokhu bakwenziswa yindlala. “Ngiyakugxeka kakhulu ukucekelwa phansi kwezakhiwo nokushaqwa kwezinto ezingesikho ,ukudla. Thina sithatha ukudla ngoba silambile.  Asisebenzi umsebenzi awukho akukho okungenziwa,” kusho yena. 