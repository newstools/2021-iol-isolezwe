KUZOMISWA izinyanga ezintathu ukusebenza kwezindiza zakwaComair eGauteng ngenxa yesivuvu sesithathu esihlasele kulesi sifundazwe. AbakwaComair sebememezele ukuthi bazimise zonke izindiza zabo ezihambela umzila waseGauteng. “Izindiza zakwaComair okuyi-kulula.com neBritish Airways, eziya eGoli zimisiwe okwesikhashana njengoba kusahlasele isivuvu sesithathu seCovid-19 eGauteng. Kusukela ngoJulayi 3 zimisiwe lezi zindiza kanti sihlose ukubuyisa ukusebenza kwazo ngoJulayi 30. Kube yisinqumo esinzima kakhulu ukufinyelela kuso kepha sikholwa wukuthi yisinyathelo esifanele,” kusho isikhulu esiphezulu sakwaComair uGlenn Orsmond. AbakwaComair bathi amakhasimende asevele athenge amathikithi alezi zindiza phakathi kukaJuni 28 noJulayi 29 nonyaka, azokwazi ukubuye awasebenzise amathikithi awo ezinyangeni ezingu-12 futhi ngeke aze akhokhiswe ukushintsha izinsuku zokuwasebenzisa njengoba kujwayele ukwenzeka. Ukugadla kwesivuvu sesithathu seCovid-19 eGauteng kuholele ekutheni uMengameli Cyril Ramaphosa abeke izwe esigabeni sesine somvalelandlini. Ukuqina kwemigomo kulesi sigaba, ongoti bathi kuzoqhubeka nokukhahlameza umnotho wezwe futhi abantu basazoqhubeka nokudonsa kanzima njengoba bemiswa emisebenzini abanye bephelelwa wumsebenzi.