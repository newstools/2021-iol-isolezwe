UNGQONGQOSHE  wezokuThutha, ezokuPhepha nokuXhumanisa uMphakathi KwaZulu-Natal, uNkk Preggy Nkonyeni, usexwayise abantu ababhikishayo kulesi sifundazwe ukuthi bazoxosha abatshalimali nokuzodala ukuthi abantu baphelelwe yimisebenzi. UNkonyeni usho kanje ekhuluma nabezindaba ngeSonto kulandela ukusabalala kwemibhikisho yabantu abafuna kukhishwe owayengumengamengameli wakuleli, Jacob Zuma, ejele. UZuma uqale isigwebo sakhe sezinyanga eziwu-15 ngecala lokwedelela inkantolo. Imibhikisho eqale eKZN ngoLwesine ntambama, namhlanje isikapakele eGauteng. Amaphoyisa asesiqaphe ngeso lokhozi isimo eKZN njengoba ekanase kuyo yonke imigwaqo emikhulu nasezindaweni ezithikamezwe yimibhikisho kusukela. ONgqongqoshe namhlanje bathunyiwe ukuthi beyobheka umonakalo odalwe yile mibhikisho. UNkonyeni uthe abantu ababhikishayo babeka umnotho wesifundazweni engcupheni ngoba abakwenzayo kuzoxosha abatshalimali bakwamanye amazwe. “Ngifisa ukubaxwayisa abantu abenza le nto ukuthi uma beqhubeka bazolahlekelwa yimisebenzi. Amaphoyisa omgwaqo nawo asesebenza isikhathi esengeziwe ukuze azokwazi ukuqapha isimo,” usho kanje. UNgqongqoshe wezokuThuthukiswa koMnotho, uMnuz Ravi Pillay, uthe bangayilinganisela kuR100 million imali esilahlekelwe ngabamabhizinisi ashiselwe impahla kule mibhikisho futhi uyasola ukuthi incane kakhulu le imali alinganisa ngayo ngoba usakala ngamaloli ashisiwe kuphela. Uthe bazokwenza konke okusemandleni ukunqanda le mibhikisho waphinde wakhumbuza abantu ukuthi bakhumbule imithetho yomvalelandlini ukuthi ayikuvumeli ukuhlangana kwabantu. Bathe njengoba iNkantolo yoMthethosisekelo kusasa izonquma esicelweni sikaZuma sokuthi ibuyekeze isigwebo sayo, bazobe besiqaphe ngelokhozi isimo kulesi sifundazwe.