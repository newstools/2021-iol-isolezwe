AZIKAKHOLWA namanje izakhamuzi zaseNkandla ukuthi useboshiwe owayengumengameli wakuleli, uJacob Zuma. Abantu bakule ndawo bathi kusazobathatha isikhathi ukuthi bakwamukele ukuthi uZuma ulale ebaliwe. Izolo izakhamuzi zakule ndawo zithe yize noma bese zizwile ezindabeni ukuthi uZuma uzinikele emaphoyiseni ukuze ayoqala ukudonsa isigwebo sezinyanga ezingu-15, zithe zisenethemba lokuthi lokhu akusilo iqiniso. UMnuz Zwelakhe Ntuli, uthe unethemba lokuthi konke lokhu kuyiphupho nje elibi. "Mhlawumbe ngisazophaphama. Angikayikholwa ngempela le." UNtuli uthe kuzobalimaza kakhulu ukuboshwa kukaZuma. "Ukubuya kwakhe (ekubeni umengameli) kube nomehluko kwezokuvakasha njengoba izikhulu eziningi zihlezi zifika zizomvakashela. Njengoba bezoke bathi ukumgcina kancane abelungu (ejele), sizoncipha isibalo sabantu abazofika emzini wakhe. "Ukuba khona kwakhe nje bekwenza nathi siziqhenye. Uyibekile indawo yakithi ebalazweni." UNkk Gcinaphi Khumalo, uthe ubekade enethemba lokuthi kuzotholakala isisombululo sezepolitiki kule ndaba. "Noma besihlezi sizwa kuthiwa uzoboshwa, besizitshela ukuthi bazokwazi ukuyixoxa, bayilungise le ndaba. Akukholakali ukuthi lo muntu ekade sijabulela ukuthi usebuyile usezohlala nathi, sebephinde bamthatha futhi." UNkk Banothile Dladla, uthe unethemba lokuthi bazosheshe bamdedele uZuma. "Ungumuntu osemdala, okufanele engabe uzihlalele nabazukulu. Kufanele basheshe bamdedele ngoba vele akazange abulale muntu. Ababulali sihleli nabo." 