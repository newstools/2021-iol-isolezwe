UHLANGANE nezimbila zithutha ziholwa ngemhlophe phambili umfundisi waseShowe obezolobola ephethe uR10 000. Abakhongi bathole izimpama, baphuma ngesamagundane emndenini. Umndeni wakwaMcineka ukhala ngokuchwenswa nguMfundisi Mzwanele Dlamini, okuthiwa udla izambane likapondo futhi uhamba ngezimoto zikanokusho, kodwa ukhethe ukuzolobola ngoR10 000. Owesifazane obezolotsholwa (ocele lingagagulwa igama lakhe) uyivolontiya ebandleni likaDlamini. Kuthiwa yonke into ibihamba kahle ezingxoxweni kodwa konakale lapho abakhongi sebeveza ukuthi baphethe uR10 000. Indodana endala emndenini kuthiwa ivuke indlobane, okugcine ngokuthi abakhongi baphume ngesamagundane. “Ngemuva kwesikhathi esingangehora babuyile abakhongi sebehamba naye uqobo uMfu Dlamini. Kuvele kwashuba kakhulu, abomndeni bathi abamudle bamfele. Yilapho naye ethole khona ulabhabha komunye wamalungu omndeni wentombi,” kusho ilungu lomndeni ebelikhona egcekeni kwenzeka lokhu. Isolezwe ngoMgqibelo likhulume nowesifazane omdala wakwaMcineka, ocele ukuba ligodlwe igama lakhe, obefa yintukuthelo. “Uyasixhaphaza lona. Ucabanga ukuthi siyinto yokudlala. Ucabanga ukuthi angathuma abantu bazolobola ngemali encane kangaka,’’usho kanje. Kuthe uma intatheli imbuza ukuthi bebelindele malini, wathi ngeke aze akuxoxe nentatheli lokho ngoba naye ungowesifazane, izingxoxo bezingaqhutshwa nguyena kodwa beziqhutshwa ngoninalume bentombi ebizolotsholwa. Wenqabile ukuxhumanisa intatheli noninalume, wathi kabathandi ukukhuluma izindaba zomndeni nabamaphephandaba. Ethintwa ngalokhu uMfu Dlamini, uqale waphika ukuthi uyayazi indaba. Kodwa ngemuva kwesikhashana ubuze intantheli ukuthi udaba iluzwe ngobani. “Njengoba bethi intombi ngayifica iyintombi nto.....ayikho leyo nto,” sekusho uDlamini obezwakala enengekile kodwa wenqaba ukwenaba ngokwezekile eyolobola. UNomagugu Ngobese weNomkhubulwane Culture Youth Development Institutions, usigxekile isenzo somndeni obekuzolotsholwa kuwo. Uthe kuyamangaza ngoba emandulo insizwa yayikhipha lokho enakho ephaketheni uma ifuna ukuganwa. “Abantu mabahlukunane nomkhuba omubi kangaka, wokudayisa umuntu. Intombazane iyagana, hhayi le nto yokuthi iyadayiswa,’’usho kanje.  