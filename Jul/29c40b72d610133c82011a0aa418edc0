SEBEYISITHUPHA asebeshonile ezifundazweni i-Gauteng neKwaZulu-Natal, selokhu kuqale ukucekelwa phansi kwengqalasizinda nokushaqwa kwempahla ezitolo,  okusolakala ukuthi  kuhambisana nemibhikisho yabafuna kukhululwe owayewumengameli wakuleli uJacob Zuma. Okhulumela amaphoyisa kuzwelonke uColonel Brenda Muridili, uthe selokhu kuqale lezi zibhelu, bangu- 219 asebeboshiwe  kulezi zifundazwe zombili, kanti iningi labo liboshwe e-KZN njengoba bengu-123, babe ngu- 96 eGauteng.  Lesi sibalo sikhishwe kugcina ngehora lesishiyagalombili ekuseni  namhlanje, kanti ukushaqwa kwempahla ezitolo nokuboshwa kwabasolwa kuyaqhubeka. Kwabashonile, kusabikwe abane okusolakala ukuthi babulawe kuzo lezi zigameko eGauteng, babili KwaZulu-Natal. “Amaphoyisa aseGauteng aphenya amacala ngokufa kwabane. NgeSonto athole umbiko uvela emtholampilo e-Alexandra, ekufikeni kwawo athole isidumbu sowelisa sinamanxeba okudutshulwa.  Ngalo iSonto aphinde athola isidumbu sikanogada  eJeppestown kanti esinye  sitholwe eDobsoniville kwathi esinye satholwa  eGermston,” kusho uColonel Muridili. Uthe kulesi sifundazwe izigameko zokubulala zenzeke eNanda naseMbilo. Amaphoyisa aveze ukuthi umonakalo odalwe ukushaqwa kwempahla emabhizinisini nokucekelwa  kwempahla awukaziwa. 