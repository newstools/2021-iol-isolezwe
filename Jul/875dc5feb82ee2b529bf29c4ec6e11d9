NKOSIKHONA CELE INHLANGANO yabefundisi bamahlelo ehlukene i-Interdenominational African Ministers’ Association in Southern Africa (IDAMASA) seyiphumele obala, yagxeka ukubuthana kwezindimbane zabalandeli bakaMnuz Jacob Zuma emzini wakhe oseNkandla. Le nhlangano ikhiphe isitatimende, yathi ikholwa wukuthi kumqoka kakhulu ukuhlonishwa nokugcinwa komthetho. Kulesi sitatimende, le nhlangano ilimisa ngesihloko elokuthi akufanele nje nakancane ukuba umthetho ugcine sewushaywa indiva. “Thina njengebandla likaNkulunkulu, kungumsebenzi wethu ukukhuza uma sibona ukuthi kuyonakala. Laphaya bekukhona amadoda emizi okuzothi uma eshona ngenxa yeCorona ebese kwanda izintandane nabafelokazi,’’ kubeka uMbhishobhi Khulekani Khomo ongumengameli wayo ezweni lonke. Eqhuba uthe konke obekwenzeka ngaphandle komuzi kaMsholozi akwamukelekile nje nhlobo. Uthe bakhathazekile kakhulu ngokuvunyelwa kwabantu abaningi kangaka ukuba babe ndawonye kulesi sikhathi esibucayi kangaka. “Asilwi noMnuz Zuma ngoba nathi siyaqonda ukuthi indlela okwenzeke ngayo abubanga bikho ubulungiswa obuphelele. Siyazwelana kakhulu naye. Kodwa siyakhala kakhulu ngokuhlangana kwabantu abaningi,’’ egcizelela. Esitatimendeni sale nhlangano, ithi ikholwa ukuthi ingalo yomthetho kumele ibonakale idlala indima yawo kuwona wonke umuntu ngaphandle kokwesaba futhi kungayi ngokuthi loyo muntu waziwa kangakanani. “Leli zwe kancane kancane liyaguqulwa, lenziwa isinoma kanjani. Akumele kube khona iqembu lepolitiki elibonakala lingaphezulu komthetho. Kanjalo futhi akufanele kube khona umuntu obonakala engaphezu komthetho. Lesi yisimo esingavumelekile nje nhlobo,’’ kubhalwe kanjena esitatimendeni. Mayelana nokuvalwa kwamabandla esigabeni sesine sezwe, le nhlangano ithe ayikholwa ukuthi lokhu bekufanele kwenzeke. Ithi ikholwa ukuthi uhulumeni uyehluleka nje ukuxhumana nabo kahle ngendlela efanele. Le nhlangano ibe seyigqugquzela abefundisi bayo ukuba bangazitheli ngabandayo kodwa baqinisekise ukuthi bayajova ngenhloso yokugwema ukutheleleka kalula ngobhubhane iCovid-19.