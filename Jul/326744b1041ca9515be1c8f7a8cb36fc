UNGQONGQOSHE wamaPhoyisa, uMnuz Bheki Cele, uthi uzoboshwa lungakapheli usuku lwanamhlanje owayengumengameli, uMnuz Jacob Zuma, uma kuwukuthi inkantolo yoMthethosisekelo ayiphenduli. UCele usanda kubhalela lenkantolo lapho ebefuna khona ukucaciselwa ukuthi kufanele yini amaphoyisa abophe uZuma ekubeni kunezicelo ezimbili ezingakaphothulwa enkantolo lapho uZuma ephonsela khona inselelo isigwebo sakhe sezinyanga ezingu-15. Esokuqala isicelo uZuma usifake enkantolo yoMthethosisekelo, lapho efuna khona lenkantolo ichithe isigwebo sakhe. Lesicelo sizolalelwa ngoMsombuluko. Isicelo sesibili uZuma usifake enkantolo eNkulu eMgungundlovu lapho khona efuna isivimbelo esinqada amaphoyisa ukuthi ambophe kuze kube kuphothulwa isicelo sokuqala. Ngokomyalelo wenkantolo yoMthethosisekelo, amaphoyisa anikezwe umnqamlajuqu wanamhlanje ukuba abophe uZuma njengoba ahluleka ukuzinikela emaphoyiseni ezinsukwini ezinhlanu ayezinikeziwe. Njengoba amaphoyisa enikezwe umnqamlajuqu wanamhlanje, uCele uthe amaphoyisa azombopha uZuma lungakapheli usuku lwanamhlanje uma kuwukuthi inkantolo yoMthethosisekelo ayiphenduli. Okhulumela uCele, uNksz  Lirandzu Themba, uthe kuningi okusengenzeka ngaphambi komnqamulajuqu waphakathi kwamabili namhlanje. “Uma kuwukuthi inkantolo yoMthethosisekelo ayiphenduli, kofanele simbophe. Kufanele siwulandele umyalelo wenkantolo yoMthethosisekelo. Njengamanje sisalindile, sikhona isikhathi esisasele. Kuningi okusengenzeka ngalesikhathi esisisalele.” Ingcindezi inkulu kuCele ukuba abophe uZuma njengokomyalelo wenkantolo njengoba ongoti bezomthetho bethi njengamanje akukho okuvimba amaphoyisa ukuba abophe uZuma. Isazi sezomthetho, uMnuz Tyrone Maseko, uthe amaphoyisa kuyokube aphule umyalelo wenkantolo yoMthethosisekelo uma engambophanga uZuma namhlanje. “Umyalelo wenkantolo yoMthethosisekelo wokuthi amaphoyisa kufanele abophe uZuma zingakapheli izinsuku ezintathu usamile. Njengamanje asikho isinqumo esichitha lomyalelo.” UMnuz Mpumelelo Zikalala, weZikalala Attorneys, uthe akukho okuvimba amaphoyisa ukuthi abophe uZuma. “Angambopha noma inini ngoba akukho okuwavimbayo ukuthi ambophe njengamanje.” 