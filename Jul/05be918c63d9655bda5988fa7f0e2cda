NKOSIKHONA CELE USAGCWELE amathafa owesilisa waKwaMakhutha okusolwa ukuthi ubulale umkakhe ngokumgwaza,  wamgenca ngoba engafuni bahlukanise umshado, ebalisa ngokuthi yena usezohlala kuphi kwazise umuzi ngowezithukuthuku zowesifazane. Namanje akwaziwa ukuthi ubaleke walubangisaphi uMnuz Sibusiso Mvubu osolwa ngokubulala ngesihluku umkakhe weminyaka eyisikhombisa, uNkk Philisiwe Mvubu uMaMnyandu, maqede wamshiya kanjalo edindilizile. Udadewabo kamufi, uNksz Mabongi Mnyandu, uthe kungenzeka ukuthi umnyombo wesigameko usukela emaphepheni esahlukaniso ebesenziwa ngudadewabo. Uthe emasontweni adlule udadewabo wambiza wamtshela ukuthi umkhwenyana wakhe akasiyena lo muntu abacabanga ukuthi unguye. Uthi walimisa ngesihloko elokuthi umyeni wakhe yimpisi embethe isikhumba semvu. “Wathi ungumuntu ozifihlile. Ngasala ngimangele ngesikhathi engitshela lokho,’’ usho kanje. Eqhuba uthe: “Ubengafuni kwehlukaniswe. Phela ubazi ukuthi akanalutho, nomuzi abahlala kuwona akazange awakhe,’’ usho kanje. Uthe udadewabo wubesebenza esikhungweni sokunakekela abantwana abancane sakhona KwaMakhutha. Umsolwa yena kuthiwa ubeziphilisa ngokubamba amatoho, nawo uma kwenzeka evela. Kuthiwa bekuthi uma engaveli ekhaya kube muncu, aphenduke isilwane soqobo, esisho ukudla wonke umuntu okhona endlini. Uchaze udadewabo njengowesifazane obesebenza ngokuzikhandla futhi ehlakaniphile. Uthe yingakho akwazi nokuzakhela umuzi abebehlala kuwona nomyeni wakhe. Uthe akagcinanga lapho nempahla yonke esendlini yizithukuthuku zikadadewabo. Uveze ukuthi bebengenabo abantwana emshadweni kodwa benabo ngaphandle. Umufi wubenabantwana ababili, umsolwa enabathathu ngaphandle. Bebehlala no-Elihle Ngcobo (10) okuvela ukuthi uthunywe esitolo ngumsolwa enzela ukuthi asale agile imigilingwane. “Ungithume esitolo wathi mangihambe ngiyothenga isinkwa. Uma ngibuya waphinda wangithuma wathi mangiphindele khona ngiyomthengela into azoyiphuza. Ngiphinde ngaya. Kuthe sengibuya okwesibili ngahlangana nemoto yakhe igijima,’’ kuchaza umfana. Umfana uthi uzithele phezu kwamachaphazelo egazi. Uthi ngaphakathi endlini esicabheni bekugcwele igazi. “Ngihambile ngayosho kwamngani wakhe ukuthi umalume usebaleke nokhiye. Bahambe nami bangiphelezela ngiya ekhaya, bathi mangingene ngewindi. Ngibone isandla sika-anti sivelile sigcwele igazi. Mina ngase ngiyakhala,’’ echaza. Isolezwe ngoMgqibelo likhulume nelungu lomndeni, uNkk Hlongwa elingumzala kamufi. Uthi yena namanje usazibuza uyaziphendula ukuthi ingempela kwenzekeni. Uthi umkhwenyana wubemazi engowesilisa obezihlonipha futhi eqotho. “Sonke simangele kasazi ukuthi kwenzekeni. Impela sisashaqekile kasazi ngempela ukuthi kwenzekeni. Kodwa okuyikhona esikufisayo sifuna ukuthi ingane le ebone isimanga, igcine ithole ukusizakala kwabezenhlalakahle,’’ usho kanje.  