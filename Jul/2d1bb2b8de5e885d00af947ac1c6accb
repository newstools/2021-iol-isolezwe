NONTUTHUKO NGUBANE KUNCONYWA ohlala emgwaqweni obalwa nabajwayele ukubizwa ngamaphara, ngokuhlenga ingane ezelwe ebifakwe emgqonyeni eSouth Beach, eThekwini. Ngokuthola kweSolezwe, owesilisa ongazange adalulwe igama, unconywe ngabezimo eziphuthumaya ngobuqhawe bakhe ehlenga ingane yentombazane ezelwe ebilahlwe emgqonyeni izolo ekuseni. Owesilisa kuthiwa wubebheka ukudla emgqonyeni ngesikhathi ezithela phezu kwengane ingagqokile ikhala. Kuthiwa uyimbathisile, wabe esecela usizo ukuba kuthintwe abezimo eziphuthumayo. Kuthiwa ubalinde baze bafika, elokhu eyiphethe ingane. Ube esebanikeza yona waqhubeka ezifunela ukudla. Abezimo eziphuthumayo be- Emer-G-Med, bathumele isitatimende kwiFacebook, bathi ingane isesimweni esihle esibhedlela. “NgeSonto ekuseni kakhulu sibiziwe ukuba sizolekelela emuva kokuba owesilisa ohlala emgwaqweni ethole ingane emgqonyeni. Umgqomo wubusemgwaqweni uBoscombe Place eSouth Beach. Siphuthume lapho  safica ingane yentombazane, umzanyane wubungakasuswa. Siyihlolile sabe sesiyiphuthumisa esibhedlela esiseduze. Isesimweni esigculisayo esibhedlela,” kusho abe-Emer-G-Med. Bancome owesilisa ohlala emgwaqweni ngokuqhawe bakhe: “Siyamncoma owesilisa ohlala emgwaqweni ngokwazisa abantu ukuze kuthintwe abezimo eziphuthumayo. Ngesenzo sakhe uhlenge impilo yale ntombazanyana.” Okhulumela uMnyango wezokuThuthukiswa koMphakathi KwaZulu-Natal, oholwa nguNgqongqoshe Nonhlanhla Khoza, uMnuz Mhlabunzima Memela, uthe akwamukelekile ukulahlwa kwezingane ngoba zikhona izinhlelo zokuzingcina. “Kuyishwa nje ukuthi abanye abantu babona ukulahla ingane kuyisisombululo kunokuba bayihambise lapho kugcinwa khona izingane. Noma wubani angasebenzisa izindawo zikahulumeni ukuhlenga impilo yengane. Kukhona omama abafisa ukuzithatha lezi zingane, bese bexhumana nabezenhlalakahle,” kusho uMemela. Okhulumela amaphoyisa KwaZulu-Natal, uColonel Thembeka Mbhele, uthe belingekho icala elisavuliwe ngokusemthethweni ngokwenzekile. 