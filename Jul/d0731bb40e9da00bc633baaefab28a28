SEKUVULWE icala emva kokunyamalala kwekhadi lekhamera ebelinezithombe zalowo owayengumengameli wezwe, uJacob Zuma, ngesikhathi egingqiswa izithupha lapho edonsa khona isigwebo sezinyanga ezingu-15 ejele lase-Estcourt. Lezi zithombe izolo bese zisabalele ezinkundleni zokuxhumana ziveza uZuma ehleli esihlalweni eduzane nombhede esibhedlela sakuleli jele. Okhulumela uMnyango wezokuHlunyeleliswa kweziMilo, uMnuz Singabakho Nxumalo, uthe sibathusile isenzo sokusatshalaliswa kwalezi zithombe. Uthe bavule icala emva kokuba ikhadi lekhamera ebelinalezi zithombe lintshontshiwe. “Sithole ukuthi lebiwe ekhamereni ebisetshenziswa ukuze sizigcine. Udaba olubucayi lolu kanti luphenywa ngamaphoyisa kanjalo nomnyango. Uzomiswa nomsebenzi othintekayo,” kusho uNxumalo. Uthe uphenyo lwangaphakathi abasalwenzile luveza ukuthi ikhadi linikwe esinye seziteshi zokusakaza izindaba. “Sizoya nakulesi siteshi njengoba kuqhubeka uphenyo. Sinxusa abantu ukuthi bangathumelelani lezi zithombe.” UNxumalo uthe uphenyo lwabo ngeke lushiye muntu ukuze kutholakale bonke abathintekayo. Ezinkundleni zokuxhumana abanye bebegxeka labo abebefaka lezi zithombe, abanye bezwelana noZuma. Abanye bathe kuyicala ukufaka izithombe zesiboshwa ngaphandle kwemvume yaso. 