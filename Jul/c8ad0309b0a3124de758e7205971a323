Kuqhume inganono izikhawu eziningi abalandeli bowayengumengameli, uMnuz Jacob Zuma, beshaya ujenga, bephikelele emzini wakhe oseNkandla. Izinkumbi zabalandeli bakaZuma abasuka emagatsheni ahlukene esifundeni eThekwini, iMusa Dladla nezinye, bashaye ujenga ngezimoto bayokweseka uZuma. Bajoyinwe ngamalungu ophiko lomakadebona kwi-ANC, uMkhonto weSizwe Military Veterans Association, amabutho nabezenkolo. Ngesikhathi sebesondele emzini kaZuma, laba balandeni baphumile ezimotweni, bacula izingoma zomzabalazo. Abanye abebesesixukwini salaba balandeni, baqhumise izibhamu izikhawu eziningi. Kume yonke into esigodini KwaNxamalala, ngesikhathi kutheleka lolu jenga lwezimoto. Laba balandeli bayishaya indiva imithetho yokuvikela ukusabalala kobhubhane iCorona njengoba bebenomhlangano, futhi abanye babo bebengazifakile izifonyo kungekho futhi nokuqhelelana. Izakhamuzi zakule ndawo ziphume zakikiza, kwasho amakhwelo ngesikhathi kudlula lolu jenga lwezimoto. Abalandeli bakhe bebephethe izinqwembe ezihlasela uMengameli wezwe uCyril Ramaphosa. Usihlalo wegatsha le-ANC kuWard 28 eThekwini, Lindani Sicwala, uthe bazoqala umkhankaso wokuzwakalisa ukungahambisani noRamaphosa, njengoba ethe abahambisani nendlela aphethe ngayo Bafunge bagomela ukuthi bazomvikela uZuma angaboshwa. UZuma usanda kugwetshwa izinyanga ezingu-15 ebhadla ejele yiNkantolo yoMthethosisekelo emthole enecala lokwedelela umyalelo wayo wokuba ayophendula imibuzo kwiKhomishini ephenya izinsolo zokuLawulwa koMbuso yiDlanzana. Kuze kube yimanje, uZuma ubengakaphumeli obala ukuthi uzozinikela yini emaphoyiseni zingakapheli izinsuku ezinhlanu azinqunyelwe. Abalandeli bakaZuma bathe le nkantolo ichemile. IKhansela lakuMasipala waseThekwini, uMnuz Ntando Khuzwayo, uthe angeke bavume ukuthi uZuma aboshwe. "Njengamanje sisempini. Uma befuna ukubopha uZuma, kofanele baqale ngathi."