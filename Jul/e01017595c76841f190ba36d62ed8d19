UMENGAMELI we-EFF, uMnuz Julius Malema, usesabise ngokuthi inhlangano yakhe izojoyina imibhikisho eqhubekayo uma uhulumeni engatshala amasosha eGauteng naseKZN. Ukushuba kwesimo kulezi zifundazwe sekuholele ekutheni uhulumeni uthathe isinqumo sokutshala amasosha ukuze alekelele amaphoyisa. Ephendula lesi simemezelo, uMalema ubhale kanje ekhasini lakhe kwiTwitter: Asifune masosha emigwaqeni yethu, kungenjalo nathi siyajoyina. Ma-fighters (okuyigama abiza ngalo abalandeli be-EFF), kulungeleni lokhu...ngeke basibulale sonke. Sidinga isixazululo sezepolitiki enkingeni yezepolitiki, hhayi amasosha. Khonamanjalo, umholi we-DA uMnuz John Steenhuisen uthe sekuyisikhathi sokuthi umengameli alandele amazwi akhe angeSonto aqede ngemibhikisho. USteenhuisen uthe lemibhikisho iqalwe yizimpi ze-ANC, wathi iPhalamende kuzomele lihlangane maduze ukudingida lolu daba. Usishayele ihlombe isinqumo sokutshwala kwamasosha ukuze kunqandwe isimo izwe elibhekene naso. Ngokwesitatimende esithunyelwe kwabezindaba, uMnyango wezokuVikela usuqale uhlelo lokutshala amasosha njengoba kube nesicelo esivela kwiNational Joint Operational and Intelligent Structure (Natjoints) sokuthi kuyolekelelwa amaphoyisa eGauteng naKwaZulu-Natal ukuze kunqandwe imibhikisho edlangile kulezi zifundazwe. Amasosha azotshalwa uma nje kuphothulwa zonke izinhlelo zokutshalwa kwawo. 