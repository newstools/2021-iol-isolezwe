ISIMO siyaqhubeka nokuba manzonzo eSwatini njengoba sekubikwe ukuthi bangu-21 asebeshonile bedutshulwa ngabezokuvikela ngesikhathi sombhikisho wokufuna inkululeko. Lokhu kubikwe yiSwaziland Youth Congress (Swayoco) izolo. Imibhikisho eqale eManzini ngoJuni 20 kuthiwa iqale inokuthula kodwa yagcina isinodlame, iningi labantu abasha likhala ngokuqokwa kukandunankulu, okhethwe iNkosi uMswati III. “Besingakwazi nokuxhumana nabantu ngenxa yokuthi sivalelwe i-internet. Sinabantu abangu-21 osekuqinisekiswe ukuthi bahlaselwe ngamaphoyisa ombuso. Ukuhlonipha abantu ababulewe, sizoqhubeka nokulwela inkululeko,” kusho iSwayoco ezinkundleni zokuxhumana. IBamba likaNdunankulu, uMnuz Themba Masuku, ngoLwesibili lithe kusukela ngo-6 ebusuku kuya ku-5 ekuseni abantu bonke kumele babe sendlini. Uthe lokhu kumqoka ukuze abantu bagcinwe bephephile Izithombe zezakhiwo zeSwatini Beverages, ebezishisiwe, zisatshalaliswe ezinkundleni zokuxhumana ngoLwesithathu. Le ndawo yeNkosi uMswati kuvele ukuthi ishiswe ngoLwesibili. Uhulumeni wakuleliya lizwe ukuphikile ukuthi njengoba kunalesi siphithiphithi eSwatini, inkosi ibalekile yeza eNingizimu Afrika noma eMozambique. Bathe lokhu kungamampunge. 