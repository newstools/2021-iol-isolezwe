NAMHLANJE inkantolo yoMthethosisekelo kulindelekele ukuthi imemezele isinqumo sayo ngodaba lomkhankaso kamengameli Cyril Ramaphosa wokuba ngumengameli we-ANC ngo-2017, obizwa nge-CR17. Inkantolo izonquma ukuthi ngabe uRamaphosa wakhohlisa iPhalamende yini ngoxhaso lalo mkhankaso. UMvikeli woMphakathi u-Adv Busisiwe Mkhwebane, i-EFF namaBhungane Centre for Investigative Journalism, bafaka lolu daba enkantolo yoMthethosisekelo ukuze bakwazi ukuthola imininingwane yohlu lwemali namagama abeseka umkhankaso iCR17. NgoMashi nyakenye amajaji aseNkantolo eNkulu, iNorth Gauteng, ajuba oJaji Dunstan Mlambo, Jaji Keoagile Matojane noJaji Raylene Keightley, ukuthi babheke lolu daba abaluchitha. Bachitha isinqumo sika-Adv Mkhwebane sokuba aphenye uhlu lwabeseka umkhankaso kaRamaphosa, owagcina eqokiwe esikhundleni ngoDisemba 2017. INkantolo eNkulu yathola ukuthi u-Adv Mkhwebane wayengenalo igunya namandla okuphenya isikhalazo esasifakwe ngowayengumholi weDA ngaleso sikhathi uMnuz Mmusi Maimane nePhini likaMengameli we-EFF, uMnuz Floyd Shivambu. Babefuna kuphenywe ukuthi ngobani abakhankasela uRamaphosa futhi ngobani abameseka ngemali. Ukudluliswa kwecala akwehlanga kahle kuRamaphosa njengoba encwadini efungelwe eyabhalwa ngummeli wakhe, uMnuz Peter Harris, wenkampani yabameli iHarris Nupen Molebatsi Attorneys, wabhoka ekhahlela ikakhulukazi ngodaba lwamaBhungane, wathi wona awazange angene ezingxoxweni phambilini manje sebefuna ukuba yingxenye yabadlulisa icala. URamaphosa ufuna ukudluliswa kwecala kuchithwe.