IGADWE amaphoyisa esibhedlela insizwa eneminyaka engu-21 yaseHlabathini, eMelmoth esolwa ngokudlwengula, iklinye ibulale umzala wayo. Udaba kulindeleke ukuthi lungene eNkantolo yeMantshi eMelmoth ngoLwesibili. Isidumbu sika-Anele Mgenge (18) kuthiwa sitholwe sidindilize embhedeni kanti kuthiwa ingane yakhe ebilele naye kwenzeka lokhu, ibilokhu isithinta isidumbu ingazi ukuthi unina useshonile. Kuthiwa uma sekulandelwa kahle uphenyo lwakhomba umzala wakhe okuthe uma ebhekwa kwavela ukuthi unezinsalela zezinzipho entanyeni okusolwa ukuthi uklwejwe wumufi ngazo. Umthombo uthi yisenzo esiwucike kakhulu umphakathi lesi wavele wahlasela umsolwa wamshaya wacishe wamkhipha umphefumulo. Kuvela ukuthi indlela alimele ngayo umsolwa angase akhubazeke ngoba umphakathi ubuthukuthele uthi uyamqeda. Umthombo uthi umsolwa uqale wangeniswa esibhedlela saseMelmoth kodwa bathi ayingangabo bamedlulisela eNgwelezane lapho okuthiwa ugadwe amaphoyisa ubusuku nemini. Kuthiwa abomthetho balinde ukuthi uma elulama bamphose esitokisini. Okhulumela amaphoyisa KwaZulu-Natal uKapteni Nqobile Gwala, uthe umsolwa usezandleni zabo bamgadile. “Kunamacala, elokubulala nokudlwengula avulwe esiteshini eMelmoth emuva kokuthi umgilwa watholakala eklinyiwe esigodini eHlabathini. “Umsolwa oneminyaka engu-21 ushaywe wumphakathi kabi waze wangeniswa esibhedlela. Umsolwa uthathwa njengoboshiwe ngoba udaba lwakhe lungenile eNkantolo yeMantshi eMelmoth yena engekho lwahlehlela uJulayi 6,’’ kuchaza uKapteni Gwala. Umthombo uthi lolu daba kuphuzwa ngalo itiye endaweni kanti umphakathi uyafunga uyagomela ukuthi awufuni nakumbona umsolwa ngoba wenze isenzo esibi kumzala wakhe obekufanele abe ngumvikeli wakhe.