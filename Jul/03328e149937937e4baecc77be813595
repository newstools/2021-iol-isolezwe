UMBUSO utshele iNkantolo eNkulu eThekwini ukuthi owesifazane osolwa ngokuhlela ukubulawa kwesoka lakhe, elalisebenza kwaTelkom futhi selimlobolile ngo-2017, kwakuhleliwe. U-Advocate Cheryl Naidu ubenza izethulo zakhe ngesikhathi kuvele uNksz Doreen Hlangu (43), ongummangalelwa wokuqala ecaleni lokubulawa kukaMnuz Jabulani Hlongwa (53), owayeyisoka lakhe lezinkomo, noMnuz Mnqobi Miya (26) okuthiwa uyinkabi eyathengwa ukubulala umufi, izolo. UHlongwa, owayeyiMenenja kwaTelkom, kuthiwa wathunjwa endaweni ayehlala kuyo eMatabetulu, eNanda, kwashaqwa impahla okukhona kuyo imoto yakhe, yiDVD player, yi-laptop ne-heater, kwakhishwa nemali yakhe emshinini waseNedbank. U-Advocate Naidu uthe ubufakazi obenekelwa inkantolo bukhombisa ngokusobala ukuthi uNksz Hlangu nguyena owayewungqoshishilizi ekuphekweni kwetulo lokubulawa kwesoka lakhe okuthiwa lase limlobola. “UHlangu wayazana nommangalelwa wesibili, bahlela itulo lokuyobamba inkunzi, bathumbe baphinde bebulale umufi.  Ebufakazini obethulwe kule nkantolo wumfowabo kamufi, uMnuz Raphael Hlongwa, kucacile ukuthi uNksz Hlangu wayethukuthele ngoba umufi wayesenenye intombi, wayesenquma ukumbulala,” kusho u-Advocate Naidu. Ummeli kammangalelwa, uMnuz Zulu (esingenalo igama lakhe) ukuphikisile ukuthi lowo ammele wabulala isoka lakhe. “Ukubeke kwacaca kule nkantolo ngesikhathi ethula ubufakazi bakhe ukuthi wayengeke abulale isoka lakhe ngoba linenye intombi ngoba vele amadoda ayaqonywa. Ngakho ebufakazini obethulelwe inkantolo ngofakazi, kukhona okushaya amanzi ngabo,” kusho uZulu. Uphinde waphikisa okwashiwo womunye wofakazi kuleli cala,  uMnuz Thandokwakhe Mthembu, ukuthi wabona uNksz Hlangu nabesilisa ababili beya ngakubo kamufi ngobusuku athunjwa ngabo.  UZulu uthe lobu bufakazi kulukhuni ukubukholwa. UNksz Hlangu nomufi kuthiwa bebenengane eyashona ngo-Agasti 2016 inenyanga izelwe, okuvele ukuthi ummangalelwa wayesola umufi ngokufa kwayo ngoba ethi ithakathwe yizintombi zakhe, efuna ukuthi umufi ahlawule yize wakhulelwa esemlobolile. Kuthiwa umufi waphikisana nokushiwo wummangalelwa okwaholela ekuxabaneni kwabo. Ummangalelwa wesibili, uMiya, waboshwa kwisivimbamgwaqo eMlaza ngenyanga elandela okwabulawa ngayo umufi, esemotweni okuthiwa ngekamufi, kwatholwa nesibhamu esingekho emthethweni. Bobabili abamangalelwa bayaliphika icala. Leli cala lizobuyela enkantolo ngoJuly 19 kanti kulindeleke ukuba kukhishwe usuku lwesinqumo. 