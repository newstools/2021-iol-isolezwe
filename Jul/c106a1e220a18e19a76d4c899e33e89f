UMNYANGO wezeMpilo kuzwelonke usamukele isinqumo sesigungu sodokotela esigunyaza ukusetshenziswa kwamakhambi kuleli, i-South African Health Products Regulatory Authority (SAHPRA), sokuvumela ukusetshenziswa komgomo iCoronaVac. Lo mgomo ukhiqizwa yinkampani yaseChina, iSinovac Life. Isikhulu esiphezulu kwa-SAHPRA, uDkt Boitumelo Semete-Makokotela, sithe inkampani emukela lo mgomo kuleli, iCuranto Pharma (Pty) Ltd, kumele iqinisekise ukunikeza ngolwazi olubalulekile ngawo. “Ulwazi oluhambisana nobungozi bomkhiqizo, ubuhle bawo nemibandela okumele usetsheziswe ngaphansi kwayo. Le nkampani kumele yabelane ngolwazi enalo ngokusebenza kwalo mgomo ukulwa nezifo ezifika neSARS Cov 2 variant,” kusho uDkt Semete- Makokotela esitatimendeni. UNgqongqoshe osaBambile eMnyangweni wezeMpilo, uNkk Mmamoloko Kubayi-Ngubane, uthe ukugunyazwa kwalo mngomo kufike ngesikhathi esihle, lapho uhulumeni eqala uhlelo lokugoma ingxenye enkulu yezakhamuzi kuleli. “Egameni lomnyango, ngithanda ukubonga kakhulu kulesi sigungu  ngokusheshiswa kwezinhlelo zokubhekwa kwezicelo zokubhaliswa kwamakhambi okugwema iCovid 19 ngaphandle kokuxegisa ukulandelwa kwemigomo ukuqinisekisa ukuphepha kwabantu. “Akungabazeki ukuthi iSAHPRA idlala indima ebalulekile kuleli ukuqinisekisa ukuphepha kwabantu kulolu bhubhane,” kusho uNkk Kubayi-Ngubane. Uthe ukuvunyelwa kwalo mgomo kuleli kulandela ulwazi ngawo oluthunyelwe iSAHPRA ngabakhiqizi bawo phakathi kukaMashi noJuni, obekubhekwa kulo ukuphepha, izinga nokusebenza kwawo. Kulindeleke kuqale maduze ukugonywa kwamalungu omphakathi aneminyaka engaphansi kuka-60. 