USIHLALO we-ANC KwaZulu-Natal, uMnuz Sihle Zikalala, uncome owayenguMengameli wezwe, uMnuz Jacob Zuma, ngokuzinikela ejele ayoqala isigwebo sezinyanga ezingu-15. UZuma uqale isigwebo izolo ejele lase-Estcourt. Ekhuluma ne-SABC izolo, uZikalala onguNdunankulu wesifundazwe, uthe kube buhlungu uma uZuma esezinikela. “Baningi abantu abaphatheke kabuhlungu, uZuma unamava kwezomzabalazo. Akusona isikhathi sokuthi abantu bajabule noma abanye bafune ukugqama.” Uthe uZuma akasekwa kuphela esifundazweni kodwa ezweni lonke ikakhulu emalokishini nasemakhaya. UZikalala uthe abazange bamdayise uZuma. “Asizange simdayise futhi ngeke simyekelele. Ngingomunye wabantu abame noZuma kusuka ngo-2005 kuze kube yimanje. Ngeke simdayise, sifunde lukhulu kuyena. Abantu bacabanga ukuthi ukuze useke umuntu kumele nibonakale esidlangalaleni kanti akunjalo, siyabonana ngasese sixoxe ngezinto eziningi.” Uthe uZuma bameseke ezikhathini ezinzima. Mayelana nokuthi basolwa ngokuthi baseka uMengameli Cyril Ramaphosa kunoZuma, uthe baseka uRamaphosa ukuqhuba izinhlelo zenhlangano njengoba engumengameli we-ANC nowezwe. Uthe beyisigungu esiphezulu se-ANC, bavumelene ngokuthi indaba yoqhekeko kumele ixoxwe. “Sizohlala phansi nezinhlaka sixoxe ngendaba yoqhekeko, sizoba nohlelo esizoxoxa ngalo lokweseka uZuma, nokuthuthukisa impilo yabantu bakuleli. I-ANC kumele iqhubeke nokuthuthukisa abantu.” Umhlaziyi wezepolitiki waseNyuvesi yaseJohannesburg, uSolwazi Mcebisi Ndletyana , uthe kuyadabukisa ukuthi kuboshwe umuntu omdala ona-79 obengumengameli wezwe. Uthe kuyaqala ukuthi kuboshwe umuntu obengumengameli wezwe wathi kodwa uzenzile akakhalelwa. “Ngeke simkhalele ngoba uyena owazenza. Ukube wahlonipha umthetho ngabe asikho la.” Namhlanje kulindeleke ukuthi iNkantolo eNkulu yaseMgungundlovu inqume mayelana nesicelo esifakwe abameli baZuma sokuthi kumiswe ukuboshwa kwakhe okuyisicelo ebekugodlwe isinqumo njengoba babesenkantolo ngoLwesibili. Kwenzeka lokhu nje ngoMsombuluko kulindeleke ukuthi iNkantolo yoMthethosisekelo inqume ngesicelo sikaZuma sokuthi kuchithwe isigwebo sezinyanga ezingu-15.  