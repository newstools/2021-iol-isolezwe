INHLANGANO kalowo owayengumengameli wakuleli uMnuz Jacob Zuma, iJG Zuma Foundation, isigcine iphawulile ngesinqumo esikhishwe yinkantolo yoMthethosisekelo kuleli sonto sokugweba uZuma izinyanga eziwu-15 ebhadla ejele. UZuma utholwe enecala lokwedelela inkantolo kulandela ukushaya indiva umyalelo wenkantolo yoMthethosisekelo wokuthi akayovela aphendule imibuzo kwikhomishini kaZondo. Esitatimendeni esikhishwe izolo ebusuku inhlangano kaZuma igxeke isinqumo sobambe njengoMhluleli oMkhulu, iJaji uSisi Kamphepe, yathi asihambisani nomthetho wakuleli Inhlangano iqale yacacisa ukuthi iyawuqonda futhi iyawuhlonipha umsebenzi wekhomishini kaZondo kodwa nayo kumele ilawulwe umthetho wakuleli. “Izinkantolo zakuleli zibophezelekile ukugcina nokuvikela umthetho nokuqinisekisa ukuthi zenza ubulungiswa kuwo wonke umuntu ngaphandle kokwesaba, ukwenzelela noma ukubandlulula, njengokomyalelo womthethosisekelo. Umthethosisekelo othi uZuma kumele alandele umthetho wezwe njengaso sonke isakhamuzi sakuleli uphinde uveze futhi ukuthi kumele avikelwe njengawo wonke umuntu wakuleli” kusho le nhlangano esitatimendeni. IJG Zuma Foundation iwuchithile umbono wenkantolo yoMthethosisekelo wokuthi uZuma uzibona engaphezulu komthetho. Ithe uZuma kusukela ekuqaleni ucela ukuphathwa njengawo wonke umuntu enkantolo. “Kuyiqiniso ukuthi uZuma unongabazane ngekhomishini kaZondo ngenxa yendlela eqhutshwa ngayo uyisola ngokuchema nokuthi isiphenduke inkundla yokumhlasela ngezinsolo ezidicelela isithunzi sakhe.” Kuzokhumbuleka ukuthi uZuma unqabe ukuvela kwikhomishini ephenya ngokuLawulwa koMbuso Yidlanzana ngesizathu sokuthi ubesalinde isinqumo senkantolo enkulu kwisicelo sakhe sokuthi ahoxe uJaji Raymond Zondo ekubeni ngusihlalo wale khomishini. Inhlangano kaZuma isigxekile isinqumo sikaZondo sokufaka lolu daba enkantolo Yomthethosisekelo lungakaphothulwa enkantolo enkulu. Ithe akumele kuthathwe njengecala alenza ngabomu uZuma ukushaya indiva umyalelo wenkantolo ngoba ukholwa ngukuthi wawungekho emthethweni. “Wayevikela umthetho,” kuso le nhlangano. “Okokugcina, umthetho wokulingana ngaphambi kwenkantolo wephulwe kakhulu, neKhomishini kaZondo inikezwa ithuba elingcono lokunqoba ecaleni ebeliphethwe ngozakwabo bakaJaji Zondo, ongumphathi wabo.” Le nhlangano ithe uma kuliqiniso ukuthi uZuma uhlasele inkantolo yoMthethosisekelo akusahlukile nokuthi amaJaji ehlulele udaba athintekayo kulo ngakho abengeke akhiphe isinqumo esingachemile. “Indlela abachaze ngayo uZuma ngesikhathi bethula isinqumo kubeka ngokusobala isithombe sokuthi bacasukile kakhulu. Sihambisana nombono wamanye amajaji athe lesi sinqumo kasihambisani nomthetho wakuleli. “Sesiphetha nje, iJacob Zuma Foundation ayisamukeli isinqumo sikaJaji Kamphepe, esithathwe ngemizwa nangokucasuka futhi esingahambisani nomthetho wakuleli.” 