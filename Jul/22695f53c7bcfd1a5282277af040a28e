SIMPHIWE NGUBANE I-ANC igxeke imibhikisho eqhubekayo eGauteng naseKZN yathi akuyona eyezepolitiki kodwa ubugebengu okumele izinhlaka zomthetho zibhekane nabaphehli babo ngqo. Lokhu kushiwo iphini likaNobhala jikelele, UNksz Jessie Duarte, emva komhlangano oyisipesheli weNational Executive Committee (NEC). I-NEC ijube amalungu ayo esigungu esiphezulu KwaZulu-Natal naseGauteng ukuba ayosebenza nezinhlaka zenhlangano ngenhloso yokukhuluma namalungu ayo ukuze kube nozinzo kunqandwe izibhelu. UDuarte uthe le mibhikisho enodlame imise thaqa uhlelo lokugonywa kwabantu eKZN naseGoli. Uvumile ukuthi izibhelu ziqalwe abantu abeseka uZuma abafuna ukuthi akhululwe ejele, ngakho kumele i-ANC isikhalime lesi simo. "Siyayigxeka le mibhikisho ewubugebengu engahlangene nhlobo nepolitiki. Kuhloswe ngayo ukubukela phansi ubuholi be-ANC obukhona manje buthathwe njengento engekho. Abantu kumele bavuke emaqandeni bangavumi ukusetshenziswa abathile abanezinhloso zabo," kusho uNksz Duarte. Uthe akwaziyo ukuthi ekuhambeni kwesikhathi abantu bazobona ukuthi bebesetshenziswa ngabathile bese beyabajikela. Uqhube wathi bawabonile ama-tweets endodakazi kaZuma, uNkk Duduzile Zuma-Sambudla eyihlomisa. Uthe akuyena yedwa owenze lokhu bakhona nabanye abantu abahlanu okuthe uma bebuzwa ngawo baphika ukuthi ama-akhawunti abo asemthethweni okubhalwa kuwona. "UDuzuzile uyilungu le-ANC elifana namanye ngakho sizombiza azochaza ngakubhalile. Le mibhikisho ewubugebengu eqhubekayo izokwenza amanye amabhizinisi avaliwe angabe esakwazi ukusebenza. Okwenzekayo kuzoholela ekutheni imiphakathi igcine ihloma, izithathela umthetho izivikele njengoba ngibonile kwenye ividiyo eVerulam, " kusho UNksz Duarte. Uthe bayakweseka ukwelulwa komvalelandlini ube sesigabeni  sesine ngamasonto amabili nguMengameli Cyril Ramaphosa. Ucele abantu ukuthi baqhubeke balandele imigomo elwa nokusabalala kweCovid-19. Uthe balushayela ihlombe uhlelo lokuxhasa ngemali Covid-19 TERS abasebenzi nezinkampani ezishayekile ngalo thaqa okhona. Udalule nokuthi bazoyifuqa ngamandla futhi ngokushesha imikhankaso elwa nokuhlukunyezwa nokubulawa kwabesifazane, izingane nabathandana nabobulili obufanayo. I-ANC Inxenxe abaholi bamahlelo ehlukene emphakathini ukuba basukume bakhuze lesihlaza esidweba isithombe esibi ngezwe. Le nhlangano ithi isheshisa izinhlelo ezizokwenza kuqashwe intsha, abesifazane nabakhubazekile. 