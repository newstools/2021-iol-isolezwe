UNOBHALA-Jikelele we-ANC omisiwe uMnuz Ace Magashule ugqemeke ingozi engeqiwa ntwala ngesikhathi iNkantolo eNkulu eGauteng ichitha isicelo sakhe sokuhoxiswa kwesinqumo sokumiswa kwakhe esikhundleni. UMagashule usohlwini lwalabo abamisiwe ngoba bebhekene namacala futhi wagoloza ukuzihoxela esikhundleni ethi wakhethwa amagatsha e-ANC. IJaji Jody Kollapen likhiphe isinqumo ngoLwesihlanu ekuseni lathi ukuniswa kukaMagashule kuyahambisana noMthethosisekelo futhi awekho amaphuzu anohlonzo esicelweni sikaMagashule. UMagashule wamiswa yi-ANC njengoba ebhekene necala lenkohlakalo elisukela ngesikhathi esewundunankulu eFree State. UMagashule wahambisa udaba enkantolo eyicela ukuthi ichithe isinumo sokumiswa kwakhe. Okunye okubalulwe yinkantolo wukuthi uMagashule akhokhele izindleko zecala. Abamangalelwa odabeni bekuyi-ANC nomengameli wayo uMnuz Cyril Ramaphosa. Inkantolo iveze nokuthi isinqumo sikaMagashule sokubhalela uRamaphosa incwadi yomumisa esikhundleni asikho emthethweni ngoka akanacala abhekene nalo enkantolo.