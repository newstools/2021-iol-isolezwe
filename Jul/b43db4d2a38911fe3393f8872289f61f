I-Public Service Commission (PSC) ifuna babuyise imali baphinde bathathelwe izinyathelo abasebenzi bakahulumeni abevile ku-15 000, abebezitamuzela imali yabangasebenzi engu-R350 ngenyanga. Le khomishini ifuna laba basebenzi bathathelwe izinyathelo zokuqondiswa ubugwegwe emva kokuba uNgqongqoshe wezeNhlalakahle yoMphakathi, uNksz Lindiwe Zulu, edalule ukuthi bangu-15 711 abasebenzi abebehola le mali kungafanele. Esitatimendeni sayo, iPSC ithe izosiqapha ngelokhozi lesi simo ukuze kubuyiswe le mali elahleke kungafanele. “Sifuna le mali ibuyiswe bese bethathelwa izinyathelo abathintekayo. Le mali bekumele ngabe iholwa ngabantu abangasebenzi ngenxa yokukhahlanyezwa yiCovid-19. Sikhathazekile ngalesi simo ngoba akukhona okokuqala kuvela inkohlakalo ebhekene nezinsiza zokulwa naleli gciwane,” kusho iPSC. Ephendula umbuzo ePhalamende wamalungu eDA, oNksz Gizella Opperman noMimmy Gondwe, muva nje uNksz Zulu uthe sebeqale izinhlelo zokuthi ibuyiswe le mali. I-PSC ithe kuyadumaza ukuthi njengoba abantu bebethembele kule mali, kukhona abantu abasebenzayo abebezixebulela umkhoma beba imali engabe iya kubantu abahlwempu. Ithe kumele kube nokuqeqeshwa kwabasebenzi bakahulumeni ngamakhono okukwazi ukuthi bathathe izinqumo ezifanele, babe nonembeza. Kwenzeka lokhu nje uNksz Zulu usanda kumemezela ukuthi abakazi noma sizobuya yini lesi sibonelelo sabangasebenzi njengoba umgcinimafa ebhekene nezinkinga zemali. Uthe ngaphambi kokuba siqedwe lesi sabelo, babevele sebenxusile ukuthi siqhubeke ngoba abantu bayasidinga. “Sisalinde ukuzwa ukuthi kuzokwenzekani ngaso njengoba abantu balahlekelwa yimisebenzi ngenxa yokuthi kunesivuvu sesithathu seCovid-19. Futhi abantu abaningi abangasebenzi yintsha kuleli edinga kakhulu le mali,” usho kanje. I-PSC inxuse amalungu omphakathi ukuthi abike abasebenzi bakahulumeni abenza umkhonyovu enombolweni yokubika inkohlakalo ethi: 0800 701 701. 