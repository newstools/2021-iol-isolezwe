LUGCINE lubhuntshile ukhetho lokuchibiyela obekufanele lubanjwe izolo. Lokhu kungenxa yokwesabela ukuthi lolu khetho lokuchibiyela beluzobhebhethekisa ukuthelelana kwabantu ngobhubhane iCorona njengoba ludla lubi kulezi zinsuku. Ukhetho lokuchibiyela bekufanele lubanjwe ezigcemeni eziyisishiyagalombili ezifundazweni iKwaZulu-Natal, Eastern Cape, Northern Cape naseWestern Cape. KwaZulu-Natal, lolu khetho beluzobanjwa kuWard 98 eThekwini nakuWard 5 eDumbe. Kepha lokhu akubange kusenzeka njengoba inhlangano eyengamele ukhetho, i-Independent Electoral Commission (IEC), imemezele ukuhlehla kwalo. Isinqumo sokuhlehlisa lolu khetho sithathwe izolo ekuseni yiNkantolo yezoKhetho, kulandela isicelo ebesifakwe yi-IEC. Le nhlangano inikezwe izinsuku ezingu-120 ukuba ihlele kabusha lolu khetho lokuchibiyela. Okhulumela i-IEC, uNksz Kate Bapela, uthe banikele eNkantolo yezoKhetho ukuyocela ukuba kuhlehliswe ukhetho ngenxa yokuthi izwe selifakwe esigabeni sesine somvalelandlini. “Le mithetho ayikuvumeli ukuba kube nemihlangano yomphakathi, okubalwa kuyo nemihlangano yamaqembu ezepolitiki. Njengenhlangano, sizoqhubeka nokuqapha imithetho ebekelwe ukulwa neCorona, ukuze sizonquma usuku okuzobanjwa ngalo ukhetho lokuchibiyela.” UNksz Kate Bapela uthe bazoqhubeka nokuxoxa nezinhlaka ezithintekayo kulolu daba, ukuze baqhamuke nomhlahlandlela. Akusikho okokuqala ukubheduka kwegciwane iCorona okuphoqa le nhlangano ukuba ihlehlise ukhetho lokuchibiyela. Ngasekuqaleni konyaka, kuphoqeleke ukuba i-IEC ihlehlise ukhetho lokuchibiyela izikhawu ezimbili ngenxa yokudlanga kobhubhane. Lolu bekufanele kube wukhetho lokuchibiyela lokugcina ngaphambi kokuthi kubanjwe ukhetho lohulumeni basekhaya ngo-Okthoba 27. Khonamanjalo; ziyaqhubeka izigcawu eziholwa iJaji uDikgang Moseneke, ezicwaninga ukuthi lolu khetho kufanele yini luqhubeke njengoba izwe lisabhekene nobhubhane iCorona. Umbiko kulindeleke ukuthi wethulwe ekupheleni kwenyanga ezayo uma sekuphothulwe lezi zigcawu.