OWAYENGUMENGAMELI wakuleli uMnuz Jacob Zuma uthi akuhlukile nokuthi inkantolo yoMthethosisekelo ibimnika isigwebo sentambo ngesikhathi inquma ukuthi uzobhadla ejele izinyanga eziwu-15. UZuma ubekhuluma nabezindaba ngeSonto ebusuku ephendula ngesinqumo senkantolo yoMthethosisekelo emthole enecala lokudelela inkantolo. “Kubalulekile ukuthi abantu bezwe impendulo yami ngesinqumo esethulwa yiJaji Sisi Kampempe wenkantolo yoMthethosisekelo ngodaba oluphakathi kwami nekhomishini kaZondo,“ kusho uZuma eqala inkulumo yakhe. “Ngifisa ukuqala ngokubonga inkantolo yoMthethosisekelo ngokungivumela ukuthi ngizophonsela inselelo isinqumo sabo ngoJulayi 12, ngiyethemba ukuthi abantu bazoqhubeka bangeseke kuze kube ngiyaluphothula lolu daba. “Angikaze nginqabe ukuvela kwikhomishini ephenya ngokuLawulwa koMbuso yiDlanzana. Ukungazwani kwami nale khomishini kuqale sengiyihambela. Kuwumbono wami ukuthi ubudlelwano bami neJaji Raymond Zondo kuqale ukungena kule khomishini ngokuhamba kwesikhathi ngenxa yendlela ebengiphathwa ngayo,” kusho uZuma. UZuma uqhube wakhumbuza abantu bakuleli ukuthi uZondo wasichitha isicelo sakhe sokuthi ahoxe njengoSihlalo weKhomishini. Uthe ngemuva kwesinqumo sikaZondo lolu daba walufaka enkantolo, njengamanje usalinde isinqumo sayo ngokuhoxa kukaZuma. “Ukube uZondo wasivuma isicelo sami ngabe abantu bakuleli kade bangizwa ngiphendula ngezinsolo ezibekiwe ngami kwiKhomishini. Engikucelayo ukuphathwa njengawo wonke umuntu. Angiyena owokuqala ukubeka izizathu zokungafuni ukuvela kwiKhomishini. Angingabekwa ke njengomuntu ozama ukuphazamisa umsebenzi weKhomishini. Ngikuqaphelile ukuthi ikhomishini ibaphathe kanjani abanye abanqaba ukuvela kuyo. UZuma uthe kumele kubethuse abantu bakuleli ukuthi unikezwe isigwebo ngaphandle kokuqulwa kwecala, okuyinto athe ayikho emthethweni. “INingizimu Afrika isibuyiselwa emuva emithethweni yangezikhathi zobandlululo. UNobhala jikelele akavunyeliwe ukukhuluma nabantu esidlangalaleni. Njengamanje izwe lifakwe esigabeni sesine somvalelandlini, okuhambisana nemithetho engikhumbuza iminyak yawo-1980” kuqhuba uZuma. Uthe uzama ukulungisa udaba abhekene nalo ngokuthula ngokubuyela enkantolo acele iguqule isinqumo sayo kodwa uthe akakwesabi ukuya ejele. “Angisabi ukuya ejele ukulwela into engikholelwa kuyo. Sengike ngahlala ejele iminyaka elishumi. Kodwa nginejoka lokuqinisekisa ukuthi umthetho wakuleli awulahlekelwa isithunzi usibuyisele ezikhathini zobandlululo. Akukho emthethweni ukuboshwa komuntu lingakaze liqulwe icala,” kusho uZuma. Uqhube wathi ngesikhathi kuthathwa isinqumo ngesigwebo sakhe amajaji awacabanganga ngeminyaka yakhe ngokunjalo nesimo sakhe sempilo. “Bengingaya ejele kwanamhlanje, ngisho ngingaphuma ngiphila noma ngifile okubalulekile ukulwela into engikholelwa kuyo...kodwa angiholwa yimibono yami kuphela, neyomndeni yami ngiyayilalela.” “Ukungiyisa ejele ngesikhathi sobhubhane, akuhlukile nesigwebo sentambo kodwa, okuwumthetho okade wachithwa kuleli,” kuphetha uZuma.