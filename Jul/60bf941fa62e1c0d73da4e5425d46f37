INHLANGANO ebusayo kuleli i-African National Congress (ANC) isinqume ukuwumisa umhlangano weNational Executive Committee (NEC) obuzoba kusukela kusasa, uphothulwe ngoMsombuluko. Esitatimendeni esifushane esifakwe emakhasini e-ANC ezinkundleni zokuxhumana, ithe ikuqaphile okwenzeka esifundazweni iKwaZulu-Natal ngakho idinga ukukhombisa ubuholi obuqotho ukuqinisekisa ukuthi kalichitheki igazi nokuthi abekho abalimalayo. “Amalungu e-NEC azojutshwa KwaZulu-Natal asebenzisane nobuholi bakhona kulesi simo,” kubeka isitatimende. The meeting of the National Executive Committee scheduled for Saturday, 3 – Monday, 5 July 2021 has been postponed. #ANCNEC pic.twitter.com/svBGwfuP62 I-ANC ithatha lesi sinqumo nje siyanda isibalo sabantu ababheke KwaDakwadunuse, eNkandla, abayokweseka owayengumengameli wezwe kuleli uMnuz Jacob Zuma, kuleli sonto ogwetshwe ngecala lokwedelela inkantolo. UZuma ugwetshwe izinyanga eziwu-15 ebhadla ejele. Kulindeleke ukuthi kuphele impelasonto esezinikele emaphoyiseni aseNkandla noma aseGoli. Selokhe siphumile isinqumo uZuma akakakhulumi esidlangaleni. Kunalokho inhlangano yakhe, iJG Zuma Foundation, ikhiphe isitatimende ikhala ngesinqumo esithathwe ngamaJaji eNkantolo yoMthethosisekelo, iwasola ngokubuswa yintukuthelo nokuba muncu. Ithe isinqumo esithathiwe, sokunikeza uZuma isigwebo esingalengisiwe, kasihambisani noMthethosisekelo wakuleli. Le nhlangano ithe uZuma uzokhuluma nesizwe kule mpelasonto. 