ZIVALWE izikole sishubile isimo esikoleni samabanga aphakeme, iZiphembeleni, esiseNanda okuthiwa kunamaqembu abafundi ahlaselana ngezikhali ngisho ngaphakathi emagcekeni esikole. Kuthiwa indaba iqale emva kokuxabana kwabafundi beqembu elizibiza ngamaPhiyano nabazibiza ngamaGcokama, ngoLwesihlanu olwedlule. Umthombo weSolezwe ongathandanga ukudalulwa, uthe sekunamaviki amane kunezinxushunxushu eZiphembeleni, kwaphazamiseka nokubhalwa kwezivivinyo, okuholele ekutheni abanye babafundi babhale bengaphandle kwesikole. Umzali womunye wabafundi esikoleni ongathandanga kudalulwe igama lakhe, uthe indaba yaqala ngokuthi omunye umfundi wadabula phakathi kwabafundi ababesina, abazibiza ngamaGcokama, kwanyatheleka ilungu labo, kwabe usezithintele izibonkolo. “Izingane zithi babe sebemgxaza lo mfundi, abanye bemshaya ngoba bethi isenzo sakhe sikhombisa ukwedelela. Umfundi ubikele othisha kodwa bangalusukumela udaba, okuholele ekutheni iqembu elizibiza ngamaPhiyano libalinde ngaphandle kwesikole,” kusho umzali. Uthe ngesikhathi  iqembu amaGcokama lisondela, omunye mfundi weqembu wakhipha ummese wagwaza owamaGcokama owagcina ephuthunyiswa esibhedlela. Omunye umthombo uthe umfundi owagwazwa wenqaba ukuvula icala, okwenza isimo saba manzonzo kakhulu esikoleni. Kuthiwa ngoMsombuluko abafundi baqhubekile nokuhlaselana ngaphakathi emagcekeni esikole, kwaqhuma isibhekela. Omunye umfundi washaywa nangesagila, bambhaxa nangezimvubu abebeziphethe. Imizamo yokuthola abasesigungwini usilawula isikole kayiphumelelanga. Okhulumela uMnyango wezeMfundo KwaZulu-Natal, uMnuz Kwazi Mthethwa ukugxekile okwenzeka esikoleni, wathi izenzo eziwubudlova ngeka zibekezelelwe ezikoleni. Uthe bayathemba ukuthi isimo sizobuyela kwesejwayelekile uma sekuvulwa izikole. Okhulumela amaphoyisa KwaZulu-Natal, uCaptain Nqobile Gwala usiqinisekisile isigameko, nokuthi omunye umfundi olimele unqabile ukuvula icala. UGwala uthe kuvulwe icala lokushaya esiteshini samaphoyisa eNanda. 