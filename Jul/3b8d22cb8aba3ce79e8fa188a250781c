UNGQONGQOSHE wezokuHlunyeleliswa kweziMilo kuleli, uMnuz Ronald Lamola uthi owayengumengameli wakuleli uzokwazi ukufaka isicelo sikashwele ngemuva kwezinyanga ezintathu. UZuma namhlanje ulale ebaliwe emva kokuzinikela ejele lase-Estcourt KwaZulu-Natal ezoqala isigwebo sakhe sezinyanga eziwu-15 ngecala lokwedelela isinqumo senkantolo. Ekhuluma nezintatheli ngoLwesine ekuseni uLamola, ukuqinisekisile ukuthi uZuma uzokwazi ukufaka isicelo sikashwele uma esedonse izinyanga ezintathu ejele njengawo wonke umuntu osuke ethole uhlobo lwesigwebo asitholile. Uthe esinqumweni senkantolo kawukho umyalelo othi akakwazi ukufaka isicelo sikashwele engakadonsi okungenani uhhafu wesigwebo sakhe. Izikhulu zejele lase-Estcourt zithe uZuma ugcinwe esibhedlela njengoba esahlolwa wodokotela, abazokhipha umbiko ngeminye imigomo azoboshwa ngaphansi kwayo. Bathe zonke iziboshwe zidlula ngaphansi kwalolu hlelo. ULamola uthe umbonile uZuma namhlanje ekuseni. “Ngimbonile, uyaphila futhi usemoyeni omuhle. Usesidlile isidlo sasekuseni, wathatha nemithi yakhe. Ngimtshelile nokuthi ngizobazisa abantu ukuthi ukule ndawo, wathi kubalulekile ukuthi izwe likwazi lokho, ngakho-ke usemoyeni omuhle kakhulu. Ngiyethemba igatsha lethu lezempilo lizokwazi ukuqinisekisa ukuthi unakekelwa ngendlela efanelekile ngaso sonke isikhathi esadonsa isigwebo sakhe,” usho kanje uLamola. Uthe sebelindele isinqumo seNkantolo eNkulu eMgungundlovu kusasa, ezonquma ngokumiswa kokuboshwa kukaZuma. Abameli bakaZuma  babhalele iNkantolo yoMthethosisekelo izolo beyicela ukuthi imise ukuboshwa kukaZuma, kuze kube ikhipha isinqumo esicelweni asifakile sokuthi iguqule isinqumo sayo esimfake ejele.