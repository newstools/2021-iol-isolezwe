ATSHALWE emva kwendaba, umonakalo omkhulu sewenzekile, amasosha azolekelela amaphoyisa ekuletheni uzinzo, kunqandwe nezenzo zokwebiwa kwempahla nokushiswa kwezitolo. Lona wumbono ozwakaliswe ngusomnotho nenyunyana emele abashayeli bamaloli izolo. Basho kanje emva kokuba umbutho wamasosha umemezele ukutshalwa kwamasosha KwaZulu-Natal naseGauteng izolo emini njengoba abantu bebeqhubeka bezitapela impahla enxanxatheleni yezitolo, kokunye bazokhele ngomlilo. Isazi somnotho, uSolwazi Bonke Dumisa, sisole uhulumeni ngokuhudula izinyawo ekulweni nalezi zibhelu ngoba izinkomba kade zabakhona ukuthi kuzoqubuka udungunyane. Uthe abantu abebengamatoho ezinkampanini ezishayekile bazophelelwa yimisebenzi, kuthi labo abaqashwe ngokugcwele bathole sebenikwa izincwadi ezibazisa ukuthi inkampani ihlela ukubachitha. Uchaze lezi zigameko ngokuthi ziwubugebengu obuhlelwe ophakimpi behleli emizini yabo kanokusho ngoba kuhloswe ukuguqisa umnotho ngamadolo. "Uma umuntu eke wathatha itshe wajikijela noma weba iTV, usuke engasabhikishi kodwa esenza ubugebengu. Kuzodla izigidi zemali kulungiswa umonakalo odalekile. Amasosha kumele ngabe kade alethwa," kusho uDumisa. UDumisa ucele abakhuzi bamasosha ukuthi bawayalisise ngomsebenzi wawo, nabantu bangalokothi bawachukuluze ngoba asizoba sihle isiphetho salokho. Uthe beliqinile irandi izolo ekuseni, ehlola amandla alo, kodwa ngokuhamba kosuku kuvele izindaba ezithi selishayekile ngenxa yezibhelu. UMnuz Vusi Ntshangase, ongunobhala wenyunyana emele abashayeli bamaloli, iDemocratised Transport Logistics and Allied Workers Union, uthe nakuba bekwamukela ukutshalwa kwamasosha kodwa umonakalo omkhulu usuwenzekile. Uthe ezokuphepha kwakumele ziqiniswe ngesikhathi abantu bethutheleka eNkandla beyokweseka owayengumengameli wezwe, uJacob Zuma. "Bekungamele kulindwe kuze kube nezibhelu ngaphambi kokuthi kuqiniswe ezokuphepha. Abeseka uZuma bakubeka kwacaca ukuthi uma engadedelwa ejele bazolwa ngayo yonke indlela," kusho uNtshangase. Uthe imboni akuyona iqashe abasebenzi abalinganiselwa ku-200 000 futhi ifaka imali ebalelwa ku-R300 billion emnothweni wezwe ngonyaka. UNtshangase uthe kungenzeka ukuthi izibhelu ezikhona azikho ngoZuma kuphela kodwa ziveza obala ububha nokungasebenzi kwabantu ezweni. Unxenxe amalungu abo ukuthi angavumi uma umqashi ewathuma ezindaweni eziyingozi okungqongqiswa kuzo amaloli. "Asithembe amasosha azowenza ngobuqotho umsebenzi wawo. Uma izinkinga ziqhubeka, kuyosho ukuthi uZuma kumele akhululwe ejele noma umengameli (Cyril Ramaphosa) kuyomele ukuthi ehle esikhundleni," kusho uNtshangase. Usoseshini wezinkampani zemishwalense ulugxekile udlame, ukwebiwa kwempahla ezitolo nokucekelwa phansi kwengqalasizinda yazo wathi izigameko ezibakhathazayo. I-South African Insurance Association ithi inkulumo kaRamaphosa, abeyibhekise esizweni izolo, ibaqinise idolo uma ethi uhulumeni uyabugxeka ubudlova, ethi bazoboshwa bese beyashushiswa oskhwiliphambana nobhoko. Inxenxe osomabhizinisi, abashayeli bezimoto nomphakathi wonkana ukuthi baphephe futhi bahlale beqaphile. AbeShoprite Group bagxeke lezi zibhelu nokushaqwa kwempahla okuqhubeka eGauteng naseKZN. Esitatimendeni bathi lesi simo simosha kakhulu ikakhulukazi njengoba neCorona ibe nomthelela ongemuhle kwezomnotho nesibalo sabangasebenzi siphezulu, isimo sempilo singesihle. Kulesi simo izitolo eziningi zethu KwaZulu-Natal naseGauteng azizange zisebenze ngenxa yokucekelwa phansi kulawa mahora angu-24 edlule, nokuzoba nomthelela ongemuhle ezigidini zabantu abathobela umthetho, kusho isitatimende.  