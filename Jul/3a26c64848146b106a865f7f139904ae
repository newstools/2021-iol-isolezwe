UVELA namhlanje eNkantolo yeMantshi yaseMbumbulu, osolwa ngokubulala ngesihluku inkosikazi yakhe okuthiwa isidumbu sayo sitholwe sikhiyelwe emzini wabo sinamanxeba okugwazwa, eMkhazini, KwaMakhutha, ngoMgqibelo. Lo msolwa ona-38 obekubikwe ukuthi ubengasabonwa selokhu kwenzeke lesi sigameko, uboshwe ngamaphoyisa ngoMsombuluko ntambama eWembezi, okukholakala ukuthi ubebhace khona. Ubhekene necala lokubulala uNkk Philisiwe Mvubu (46) okuthiwa ubeyinkosikazi yakhe. Kuthiwa isidumbu sikaNkk Mvubu sitholwe ngomakhelwane emva kokuthi ingane eneminyaka eyishumi, ebihlala nalaba bashadikazi ihlabe umkhosi komakhelwane emva kokubona igazi esicabheni ekubeni umsolwa wayeyithume okuthile esitolo. Kusolwa ukuthi wayenzela ukuthola isikhathi esanele sokwenzakalisa umufi ingane ingaboni. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, uwancomile amaphoyisa ngokubopha umsolwa ngokushesha. “Kuyajabulisa ukubona amaphoyisa elusukumela udaba lokuhlukunyezwa nokubulawa kwabantu besifazane. Asebenza ngaphandle kokuphumula kuze kube abasolwa bayaboshwa. Sikholwa ukuthi indlela yokulwa nalesi sihlava emphakathini ukusebenza ngokubambisana neminyango ehlukene,” kusho uNkk Khoza. Uthe umnyango wakhe sewubheke izindawo okukholakala ukuthi ziyizizinda zodlame langokobulili okuzoqiniswa khona imikhankaso ekulweni nalesi sihlava. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuboshwa kwalo msolwa. Kusuka emasontweni amane edlule, indawo yaKwaMakhutha isalokhu igubuzelwe yifu elimnyama lokubulawa kwabantu besifazane okusolwa udlame lobulili. Esigamekweni sakamuva, kutholwe isidumbu somuntu wesifazane ongaziwa oneminyaka elinganiselwa kwengu-20, ngeSonto. Isidumbu sasilahlwe eceleni komgwaqo oyibhuqu, sishiswe saba wumlotha sekusele ikhanda, eLovu ngakhona KwaMakhutha. Bekusaphelele amasonto amathathu kubulewe ngesihluku uNksz Anele Bhengu (29), owayethandana nabobulili obufana nobakhe. Isidumbu sakhe satholwa sinqunywe uqhoqhoqho, sahlinzwa isisu sakhishwa namathumbu. Isidumbu sasilahlwe endaweni ewumhosha KwaMakhutha. Kwaboshwa uMnuz Thulani Nandos Cele (39), owayesebhace ePort Shepstone, ozovela okwesithathu enkantolo efanayo ngo-Agasti 3, emva kokuthi eshaye ungqimphothwe wahoxisa ukufaka isicelo sebheyili. UNksz Ntombizonke Nduli onguSihlalo we-IFP Women’s Brigade eThekwini, uthe ukubulawa kwabantu besifazane kule ndawo kuyethusa. “Sinxusa zonke izinhlaka zomphakathi kusuka kosopolitiki nabaholi bezenkolo ukuthi bahlangane, bakhulume ngazwi linye ekugxekeni lezi zenzo zobuqaba,” kusho uNksz Nduli.