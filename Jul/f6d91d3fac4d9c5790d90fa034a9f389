LIHLEHLISELWE isonto elizayo yiNkantolo yeMantshi yaseMbumbulu icala lendoda esolwa ngokubulala ngesihluku inkosikazi yayo, isidumbu sayo esatholwa ngomakhelwane sinamanxeba okugwazwa, KwaMakhutha, ngoMgqibelo. UMnuz Sibusiso Mvubu (38) ubevele kule nkantolo izolo kanti kulindeleke ukuthi abuyele ngoLwesibili ukuyofaka isicelo sebheyili. Okhulumela uPhiko lwezokuShushiswa koMphakathi KwaZulu-Natal, uNkk Natasha Kara, uthe inkantolo izosiphikisa isicelo sebheyili sikamsolwa. UMvubu uboshwe ngoMsombuluko ntambama ebhace eWembezi kanti usolwa ngokubulala ngesihluku uNkk Philisiwe Mvubu isidumbu sakhe esitholwe womakhelwane sikhiyelwe endlini emva kokuthi ingane eneminyaka eyishumi ebihlala nalaba bashadikazi ihlabe umkhosi. U-Colonel Thembeka Mbele, okhulumela amaphoyisa esifundazweni, uthe ngenyanga edlule kuphela bangu-239 abasolwa ababoshwe  ngamacala aphathelene nodlame langokobulili, awokudlwengula, awokushaya ngenhloso yokulimaza nawokuhlukunyezwa kwezingane. “Abantu abaphula umthetho kumele basuswe emphakathini. Amaphoyisa azoqhubeka nokubavalela inqobo nje uma abagilwa bephumela obala. Sishayela ihlombe abagilwa kulawa macala ngokuphumela obala babike emaphoyiseni izenzo zalezi zigilamkhuba,” kusho uColonel Mbele. 