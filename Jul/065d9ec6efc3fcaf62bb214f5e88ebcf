UDILIZIWE esikhundleni umdidiyeli wamabutho kaZulu, uMnuz Mlandeni “Mgilija” Nhleko. Isinqumo sokukhomba indlela uNhleko sithathwe emhlanganweni womkhandlu wezinduna zosoSuthu. Ukuxoshwa kwakhe kulandela umsindo oqubuke emva kokuthi uNhleko ebonakale ehola amabutho abeyoseka owayengumengameli, uMnuz Jacob Zuma. Ukubonakala kwamabutho nabalandeni bakaZuma abebefunga begomela ukuthi uZuma uyoboshwa befile, kucasule kakhulu indlunkulu njengoba yaze yakhipha isitatimende iziqhelananisa nesenzo sikaNhleko. Ngokuthola kweSolezwe, okunenge kakhulu izinduna zasoSuthu, ukuthi uNhleko wedelelile uma ebuzwa ngalesi senzo sakhe. “Okucasule kakhulu izinduna izinto uMgilija abehamba ezikhuluma. Ubehamba ethi yena wazithengela imvunulo ayeyigqokile kwaZuma, ngakho akukho muntu ozomtshela ngemvunulo azithengela yena. “Empeleni thina asinendaba nokuya kwakhe ukuyokweseka uZuma. Inkinga esinayo ukuthi laphana ubefake imvunulo esetshenziswa emikhosini yeSilo. Uyabona idlokolo kalifakwa noma ikuphi. Lifakwa kuphela uma kuwumkhosi wokweshwama,” kusho lo mthombo. Uqhuba lo mthombo, uthe iSilo uMisuzulu kaZwelithini noNdunankulu kaZulu, Inkosi Mangosuthu Buthelezi nabo bazisiwe ngalesi sinqumo. “Bathe angeke baphikisane naso.” Lo mthombo uthe sekuyalelwe usihlalo womkhandlu wasoSuthu, uDkt Khumalo, ukuba abhalele uNhleko, ukumazisa ngalesi sinqumo. Ethintwa uKhumalo, uyalele ukuba kushayelwe ucingo okhulumela indlunkulu, uMntwana Thulani Zulu. “Ngoba le ndaba ithinta amabutho, angeke ngikwazi ukuyiphawula. Amabutho aphethwe yiSilo, ngakho ngicele kushayelwe okhulumela indlunkulu.” Kuthintwa uMntwana uThulani, uthe yena ubengekho kubantu abebedingida udaba lukaNhleko. Ngesikhathi Isolezwe  lithinta uNhleko, uvele wabhoka ngolaka, wasola intatheli ngokufuna ukumketula esikhundleni. “Ngabekwa Ingonyama (iSilo uGoodwill Zwelithini kaBhekuzulu). Angazi ukuthi nifunani kumina. Ngikhipheni ke, nibeke lo enimthandayo.” UNhleko uthe ubengakaziswa ngalesi sinqumo. “Akaze futhi ngibe semhlanganweni nezinduna zasoSuthu.” UNhleko uqale ukudonsa amehlo abantu ngesikhathi kuguqe uMdlokombane. Wahola amabutho ashaya indiva imigomo yeCorona ngesikhathi ephelezela uBhejane. Ngaleso sikhathi wathi iCorona kufanele isuke lapho kuzohamba khona amabutho, wathi uhulumeni uma kungeyakhe iCorona, akayithathe ahambe nayo.