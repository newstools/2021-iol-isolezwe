OWAYENGUMENGAMELI, uMnuz Jacob Zuma, angaya kophendula imibuzo kwikhomishini ephenya izinsolo zokuLawulwa koMbuso yiDlanzana uma iNkantolo yoMthethosisekelo ingaguqula isigwebo sezinyanga ezingu-15 ebhadla ejele esanda kumgixabeza ngaso. Lokhu kuvele ngesikhathi le nkantolo ilalele isicelo sikaZuma sokuba kuguqulwe isigwebo sakhe. UZuma wagixabezwa lesi sigwebo yiNkantolo yoMthethosisekelo emasontweni amabili edlule ngecala lokudelela umyalelo wale nkantolo owawumphoqa ukuba ayophekwa ngebhodwe elincane phambi kwekhomishini eholwa yiJaji Raymond Zondo. Uqale ukudonsa isigwebo ngesonto eledlule ejele eliseMtshezi. Izolo ummeli kaZuma, u-Advocate Dali Mpofu, utshele inkantolo ukuthi uma ingashintsha isinqumo sayo, iyalele uZuma ukuba ayophendula imibuzo kwikhomishini, uZuma angaya. UMpofu uthe vele uZuma akakaze anqabe ukuvela phambi kwekhomishini, wathi kepha inkinga nje kwaba wukuthi wayefuna kushenxe esikhundleni uZondo amsola ngokuchema. “Emaphepheni asenkantolo sikubeke kwacaca ukuthi uZuma akakaze athi akafuni ukuvela phambi kwekhomishini. Useke waya ukuyophendula imibuzo kwikhomishini izikhawu eziningi. Indaba nje okufanele ilungiswe yindaba yokushenxa kukaZondo. “Njengoba ikhomishini isiluleliwe isikhathi sayo sokuthi iqedele umsebenzi wayo, uZuma angakwazi ukuyophendula imibuzo. Uzimisele ukuyovela phambi kwekhomishini.” UMpofu uthe amalungelo kaZuma anyatheliwe ngokuthi anganikwa ithuba lokuziphendulela ngaphambi kokuthi agwetshwe. Uthe icala lakhe kufanele liqale liqulwe enkantolo yeMantshi, lidlulele enkantolo eNkulu, liye enkantolo yezokuDluliswa kwaMacala, lize liphelele kweyoMthethosisekelo uma kuwukuthi kukhona uhlangothi olunganelisekile. UMpofu uphakamise nokuthi uZuma adedelwe ngesikhathi kusalindwe inkantolo ukuba ikhiphe isinqumo ngesicelo sakhe njengoba ethe isikhathi esiningi izinkantolo zithatha isikhathi eside ukukhipha izinqumo. Omele ikhomishini, u-Advocate Tembeka Ngcukaitobi, uthe kungamampunge ukuthi uZuma ugwetshwe ngaphandle kokuthi icala lakhe lithethwe. “UZuma uyalazi icala abebekwe lona. Ubebekwe icala lokudelela umyalelo wenkantolo. Watshelwa ngisho nangesigwebo ikhomishini eyayifuna anikezwe sona uma kuwukuthi utholwe enecala. Yena wakhetha ukungayi ukuyoziphendulela enkantolo, wathi yena uncamela ukuboshwa kunokuyoziphendulela enkantolo.” Inkantolo isigodlile isinqumo kulesi sicelo.