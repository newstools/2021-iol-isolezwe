UMENGAMELI wakuleli uCyril Ramaphosa unxuse abakuleli ukuba bebe nokuthula ngaphandle kwalokho bazobhekana nolaka lomthetho. URamaphosa ukusho lokhu ethula inkulumo eyisiphesheli izolo emuva kokuba kube nezigameko eziningi kunemibhikisho eholele ekuthathweni impahla ezitolo. URamaphosa uthe kuyishwa nje ukuthi lesi sigameko sesiholele ekushoneni kwabantu, wathi kuyilungelo labantu bakuleli ukuba bevikelwe. “ Nginibingelela ngenhliziyo ebuhlungu ngenxa yesimo esibheke naso semibhikisho enodlame. Ezinsukwini ezidlule kube nezigameko ezahlukene zodlame, ekuyinto esiqalayo ukuyibona selokhu kwaba nenkululeko. Izitolo kuthathwe impahla, abantu bayasatshiswa, abasebenzi bayasaba ukuthi kungenzeka bengaphinde bekwazi ukuya emsebenzini. Abantu bashonile,” kusho uRamaphosa. URamaphosa uqhubeke wathi: “Kunemindeni ezilile njengamanje. Ngikhuluma ngemindeni yo-Nkosikhona Tshiza, Ndumiso Shezi, Khaya Mkhize, Zethembe Ndwandwe,Lindani Bhengu noLindokuhle Gumede eGauteng. Nemindeni yo-Bhekani Ndlovu, Themba Mthembu, Aphiwe Gama, Cebo Dlamini e-KZN. Siyazi ukuthi lolu dlame lube lukhulu nekwazamabhizinisi,kodwa impilo yomuntu iyona ekuba nzima kakhulu uma esedlulile. Siyisizwe simi nemindeni yabashonelwe. Osomabhizini nabo bayabala umonakalo obavelele ngenxa yalesi simo, nabo simi nabo,” URamaphosa usigxekile lesi simo wathi kumele sinqandwe, singabhebhetheki phambili. “Siyakha, asibhidlizi. Sike sabhekana nezikhathi ezinzima kakhulu. Asikhethe ukuba nokuthula. Asime ndawonye, sihloniphe nomthetho. Lokhu kumele sikwenze zingabantu bakuleli. Lolu dlame olusihlasele kumele siluqede, kumele luphele,”  kusho uRamaphosa. Udlame nemibhikishi ngokwemibiko kuvele ukuthi isuswe ukuboshwa kowayenguMengameli wakuleli uJacob Zuma, uRamaphosa akazange akuphathe lokho enkulumeni yakhe. Uncome umsebenzi wamaphoyisa ngokusebenza ngokuzikhandla. “Bangu-166 baboshwe eKZN, 326 baboshwe eGauteng. Yize kunjalo udlame luyaqhubeka. Abanye bathi lolu dlame lumayelana nepoliti. Impela kungenzeka ukuba kunjalo, abanye bediniwe. Kungenzeka ukuthi khona abantu ababhebhethekise udlame ngenxa yezohlanga. Yize kunjalo esikubonayo manje abantu abangosomathuba, abantshontshayo. Akukho sizathu sepolitiki esingenza kuze kuthiwe kuba nalesi simo esisibona eKZN naseGauteng.  Sibonga amaphoyisa nabanye bezinhlaka zokuphepha okunqande ukuchitheka kwegazi ngokweqile ngokugwema izimo eziningi,”  kusho uRamaphosa. Uqhube wathi:“ Ngifuna ukucacisa ukuthi sizovikela wonke umuntu kuleli, ekusatshisweni, ukuthathwa kwempahla. Labo abaqhubeka nalesi simo bazoboshwa. Lokhu ngikutshele abezokuphepha ukuba bekwenze,”  kusho uRamaphosa. Uthe isimo esinje babhekana naso ngodlame lobandlululo. “ Njengoba sibhekene nalengqinamba kumele sikhumbuzane ukuthi sahlangana siwumphakathi, singabaholi bendabuko, osomabhizinisi, abamaqembu ezepolitiki, abezemidlalo, ukuze kube nokuthula. Namanje kumele sihlangane  silethe uzinzo kulezi zindawo ezikhungethwe udlame,”  kusho uRamaphosa. Oweqembu eliphikisayo i-DA uMnuz John Steenhuisen, ekhuluma ne-ENCA uthe ubengalindele ukuba umengameli angathalalisa esimeni esinzima kangaka. “ Besilindele ukuba asho izinto ezizosiza manje isimo, uhulumeni ukhuluma ngokwakhe ekubeni kusha kwezinye izifundazwe. Lenkulumo yakhe ngeke yenze abantu base-KZN bezizwe bephephile. Sikhathazekile ukuthi udlame luzoqhubeka luye kwezinye izifundazwe,”  kusho u Steenhuisen. 