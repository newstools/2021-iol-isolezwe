INHLANGANO yalowo owayengumengameli wakuleli, uMnuz Jacob Zuma, iJG Zuma Foundation, ithi azilona iqiniso izindaba zokudlula emhlabeni kwenkosikazi yakhe, uNkk Sizakele Zuma, uMaKhumalo. Le nhlangano ikhiphe isitatimende ichitha lezi zindaba kulandela ukusabalala kwazo ezinkundleni zokuxhumana. Ithe ixhumene nomndeni yathola ukuthi azilona iqiniso lezi zindaba. Umndeni uphawula kulolu daba nje usemanzini kulandela ukushona  komfowawo kaZuma, uMnuz Michael Zuma. Isolezwe lithole ngomthombo walo osondelene nalolu daba ukuthi uZuma (Michael) nonkosikazi wakhe bangeniswe esibhedlela saseNtunjambili bebambekile izolo. Ngabo-3 ntambama uZuma ube eseshona. Kwenzeka lokhu nje, isimo sibi njengoba kunemibhikisho eyehlukene, kukhalwa ngokuboshwa kukaZuma. Ababhikishayo bafuna adedelwe ejele.