BAHAMBE sebebhocobele abeseka owayengumengameli wakuleli, uMnuz Jacob Zuma, abebezama ukubhikisha ngaphandle kweNkantolo eNkulu eMgungundlovu. Le nkantolo ibilalele isicelo sokuba uZuma angaboshwa kuze kube iNkantolo yoMthethosisekelo iphothula isicelo sakhe sokuba kuchithwe isigwebo sezinyanga ezingu-15 asanda kusigwetshwa. Inkantolo isigodlile isinqumo kulesi sicelo. Bucishe bachitheka bugayiwe ngaphandle kwale nkantolo ngesikhathi abeseka uZuma bezama ukuvala umgwaqo. Amaphoyisa akwazile ukusheshe ahlakaze ababhikishi abebephethe izingqwembe, becula izingoma ezizwakalisa ukweseka uZuma. Ababhikishi bahambe sebebhocobele, abanye babo beqalekisa, bekhalela izimali abagibele ngazo. Omunye wabalandeli bakaZuma abaqavile, uMnuz Nkosentsha Shezi, weRadical Economic Transformation, uthe akazi ukuthi kungani amaphoyisa ebahlakaza. â€œKuhlule noma sengiwacela ukuthi awasivumele umuntu azimele ngayedwana, siqhelelane. Mina ekhaya ngisuke ngedwa, ngizozwakalisa ukweseka kwami uZuma. Angazi ukuthi kungani amaphoyisa engiphuca lelo lungelo. Lento abayenzayo imbi, idlula ngisho le eyayenziwa wuhulumeni wobandlululo," kusho uShezi. Abalandeli babe sematheni ngesonto elidlule ngesikhathi bebamba imibhikisho eyahlukene lapho bephule khona imigomo ebekelwe ukulwa nokusabalala kobhubhane iCorona. Ngaphakathi kuqhubekile ukulalelwa kwesicelo sikaZuma kusetshenziswa ubuchwepheshe bezokuxhumana. Abaphikisayo kulesi sicelo yiKhomishini ephenya izinsolo zokuLawulwa koMbuso yiDlanzana nenhlangano engenzi nzuzo, iHelen Suzman Foundation, bebefuna uZuma alale ezikhindini kwayizolo. Abaphikisayo bebethi akukho okuvimbela uZuma ukuthi angaboshwa. Ummeli wekhomishini eholwa uJaji Raymond Zondo, u-Advocate Tembeka Ngcukaitobi, uthe ukuthi uZuma ufake lesi sicelo enkantolo akusho ukuthi angaboshwa. "Empeleni ngokungazinikeli emaphoyiseni, uphula umyalelo weNkantolo yoMthethosisekelo," kusho uNgcukaitobi. INkantolo yoMthethosisekelo yayikade iyalele uZuma ukuba azinikele emaphoyiseni lungakapheli usuku lwangeSonto. UNgcukaitobi uthe vele isicelo sikaZuma, sokuba kuhoxiswe isigwebo sakhe sezinyanga ezingu-15, ngeke siphumelele, wathi kufanele ngabe uziphungulela umsebenzi ngokuthi azinikele emaphoyiseni ayoqala ukudonsa isigwebo sakhe. "Kukaningi iNkantolo yoMthethosisekelo imncenga ukuthi akeze azophendula phambi kwayo, yena akhethe ukuyichayisa. Manje uya ngoba nakhu sekuthanda yena," usho kanje. UNgcukaitobi uphinde wathi iNkantolo eNkulu eMgungundlovu ayinawo amandla okukhipha isinqumo esivimba umyalelo weNkantolo yoMthethosisekelo. Kepha omele uZuma, u-Advocate Dali Mpofu, uthe uma le nkantolo ingase ichithe isicelo sikaZuma, kungadaleka isibhicongo. UMpofu uthe isizathu esenza ukuthi uNgqongqoshe wamaPhoyisa, uMnuz Bheki Cele, noKhomishana wawo, uGeneral Khehla Sitole, bangasiphikisi lesi sicelo yingoba bayazi ukuthi kungasuka udungunyane uma uZuma engaboshwa iNkantolo yoMthethosisekelo ingakasiphothuli isicelo sokuba kuhoxiswe isigwebo. "Kungenzeka into eyenzeka eMarikana uma uZuma engase aboshwe manje." IJaji Bhekisisa Mnguni usigodlile isinqumo kulolu daba. Umemezele ukuthi isinqumo uzosikhipha ngoLwesihlanu. INkantolo yoMthethosisekelo yona izosilalela ngoMsombuluko isicelo sikaZuma.